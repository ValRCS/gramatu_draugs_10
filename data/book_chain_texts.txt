Staiceles skolēni akcijā Grāmatu draugu ķēde
Arī Staiceles vidusskolas audzēkņu un pedagogu grupa 18. janvārī piedalījās Rīgas 2014. gada Eiropas kultūras galvaspilsētas atklāšanas pasākumos. Vispirms izbaudījām Centrāltirgū piedāvāto programmu. Zivju paviljonā piedaloties Dzintara āderes aktivitātēs, dāvanā saņēmām A. Rozes grāmatu Lielais Brūnis un mazā Sārtule un DVD Dzintara ceļš. Apskatījām arī citu paviljonu ekspozīcijas. Pie Rīgas autoostas ar aizrautību skatījāmies Barselonas ielu teātra izrādi Kamchatka, kur aktieri savā tēlojumā iesaistīja skatītājus. Pulksten 13.30 nostājāmies savās pieteiktajās vietās unikālajā Grāmatu ķēdē, lai no rokas rokā nodotu Latvijas Nacionālās bibliotēkas (LNB) akcijā sadāvinātās vērtīgās grāmatas. Tautas grāmatu plauktam ziedoja arī mūsu vidusskolas pedagogi un skolēni. Pēc tam gājām pāri Akmens tiltam apskatīt jauno LNB ēku. Būs skaisti, tāpēc ar nepacietību gaidām 29. augustu bibliotēkas oficiālo atklāšanas dienu! Svētku turpinājumā noskatījāmies neiedomājami iespaidīgo Pasaules uguns skulptūru festivālu vienu no pasākumiem, kas pieteica Rīga 2014 tematisko līniju Rīgas karnevāls. Pasakains bija nakts priekšnesums Gaismas parāde, noslēgumā priecēja Gaismas uzvedums.  Pēc svētkiem jutāmies ne tikai saviļņoti par redzēto, bet arī lepni par kopīgi paveikto.

«Tas ir vēsturisks brīdis... pagaidiet, grāmata nāk!»
Lai mūsu bibliotēkai laba dzīve! – Grāmatu draugu ķēdē saņemot pirmo grāmatu, izsaucas kāds no topošo inženieru kursa.
Sestdien, 18. janvārī, dažas minūtes pirms plkst. 12 Latvijas Nacionālās bibliotēkas jaunās ēkas jeb Gaismas pils tuvumā nekādu Grāmatu draugu ķēdi vēl neredz, bet jau pēc neilga mirkļa parādās rokās sadevusies cilvēku rinda, kas dodas Akmens tilta virzienā, – kāda garām braucoša automašīna nodod sveicienu uzpīpinot. Uz lielā ekrāna sākas tiešraide no Krišjāņa Barona ielas 14, no kuras ceļu uz jauno mājvietu sāk pirmā grāmata – 1825. gadā Sanktpēterburgā latviešu valodā izdotā Bībele. Vecajā ēkā bibliotēka pavadījusi gandrīz 60 gadu. Tās pārstāve Ineta Kivle Latvijas Televīzijai atklāj, ka šeit savulaik atradusies kafejnīca, kurā notikuši pirmie striptīza vakari Rīgā. Interesanti – kas būs jaunie iemītnieki? Akadēmiķis Jānis Stradiņš padod grāmatu mazam puikam, atklājot šīs akcijas simbolisko nozīmi – nodot vērtības no paaudzes paaudzē.
Rīgas 2014 brīvprātīgos var atpazīt pēc dzeltenām cepurītēm, savukārt bibliotekārus – pēc sniegbaltām šallēm ap kaklu. Viņi izskatās kā vienota komanda. «Tā mēs arī jūtamies,» jau Grāmatu draugu ķēdes noslēgumā laikrakstam Diena atklās bibliotēkas direktors Andris Vilks.
Kolēģe Undīne Adamaite plkst. 12.44 īsziņā informē, ka pirmā grāmata vēl nav sasniegusi Akmens tiltu. Viņa piebilst, ka jaunās ģimenes ir spiestas pašķirties un mazākos bērnus ar mammām sūtīt mājās. Savas ģimenes pārstāvēt ar vārdiem «tas nav ekstrēms, bet vēsturisks brīdis» uz stratēģiski svarīgā objekta tilta paliek tēti. Neraugoties uz neziņu un ilgo gaidīšanu, kurnēšanu faktiski nedzirdot. Cilvēki jokojas un dauzās, nemitīgi skatoties Vecrīgas virzienā. «Izšņauciet degunus, lai nenotecinātu to Bībeli!» garu uztur kora Madona vīri, ar rakstainā cimdā iepakotu Pipariņu sildot arī tuvākos kaimiņus, – novērojusi Undīne.
Ar nepacietību pirmā grāmata tiek gaidīta Gaismas pilī, kur zigzagā sastājušies bibliotekāri ne tikai no Latvijas, bet arī no citām valstīm. Daži tur rokās igauņu un lietuviešu karodziņus, kas atgādina par Baltijas ceļu.
«Ziņo, ka esot virs Daugavas!» Ejot lēnāk, nekā plānots. Kur ir, kur ir? Tur, kur autobuss! – pielipuši pie loga vieni bibliotekāri mēģina to saskatīt, bet citi trenējas neesošas grāmatas padošanā kā sportisti pirms izšķiroša starta. Bībele jauno ēku sasniedz plkst. 13.16. «Ir!» iesaucas tematiskās līnijas Okeāna alkas kurators un šī pasākuma režisors Uģis Brikmanis, kad tā tiek padota Gaismas pilī. Pēc neilga laika grāmata, skanot aplausiem, bet bez liekas pompozitātes tiek ielikta milzīgajā plauktā, kas atrodas jaunās ēkas ātrijā izvietotajā stikla sienā.
Grāmatu draugu ķēdē uz priekšu tiek padotas akcijā Tautas grāmatu plaukts cilvēku dāvinātās grāmatas. Uz Akmens tilta Tukuma kultūras nama vidējās paaudzes deju kolektīva Vidums vadītājs Intars atraktīvi rāda priekšā kustības. Cilvēki ar lielu interesi izlasa, kādas grāmatas nonāk viņu rokās. «Jāzina, kas iziet cauri rokām un ko mēs nesam bibliotēkai,» paskaidro Latvijas studentu korporācijas Talavija pārstāvis Nauris. Tajā vietā, kur skan mūzika, cilvēki dejo, bet tilta vidū dzied paši: «Ai, tēvu zeme stūru stūriem, cik tuvs un pazīstams it viss: gan Kolkas raga vēji sūrie.» Daugavas vējiem visi ir pagriezuši muguras. Lai sasildītos, daži ar katru saņemto grāmatu ietupstas ceļos.
«Pēdējā!» no Vecrīgas puses atskan kāda balss, kas vēsta par maiņas beigām. Maināmies! Paldies par kompāniju! Nākamajā maiņā rokās saķērušos atved arī plaši pārstāvētu Jaunā Rīgas teātra kolektīvu. Aktieri izrāvušies starp diviem mēģinājumiem un vakara izrādi, cenšas maz runāt – taupa balsi. Viņi ietrāpījuši brīdī, kad grāmatas nāk kā straume, spēj tik nebremzēt.
«Pēdējā bija trīs simti sešdesmit septītā,» atklāj viens no dalībniekiem. Posmā, kurā ķēde šķērso ielu, grāmatas padot Nacionālie bruņotie spēki. Brīdī, kad nākamā grāmata aizkavējas, viņi ar rokām taisa vilni. Pie Rīgas Tehniskās universitātes ēkas vecāka gadagājuma kungs Andrejs, kurš pirms tam bija stāvējis uz tilta, zina stāstīt: «Sākumā bija pavisam švaki – septiņas grāmatas pa stundu.» Rātslaukumā jau ir pavisam silti. Vairāki vīrieši no Šveices pievienojas ķēdei. Vai viņi zina, kas te notiek? Marks: «Mēs esam dzirdējuši, ka viņi transportē grāmatas no vecās bibliotēkas uz jauno.» Kopā ar draugiem viņi ir ieradušies Rīgā, lai nosvinētu viņa vecpuišu ballīti. «Viņi iestājās pilnīgā sajūsmā!» par savu jauno kompāniju saka kāda sieviete un mudina savu līdzās stāvētāju, «dod grāmatu zēnam – viņš stāv rindā!»
Mērnieku laiki jau kādi septītie! – iezīmējas tendences. Pie Brīvības pieminekļa skan Es nenācu šai vietā’i kantri mūzikas stilā, kas dažiem liek atcerēties līnijdeju soļus. Re, kur arī pēdējā grāmata, kas galamērķi sasniegs ar pamatīgu kavēšanos, jo ikviens vēlas ar to nofotografēties. Tā ir ietērpta sarkanos vākos ar uzrakstu «Sirsnīgs paldies visiem, kas piedalījušies!». Gaismas pils slieksni tā šķērso plkst. 16.32. Tie ir Pētera Upenieka Balandnieki – Latvijas Nacionālā bibliotēka ietvītojusi vēsturisko mirkli, pieliekot punktu akcijai.

Grāmatas, kuras nēsā uz rokām
Palikušas 10 dienas līdz akcijai Grāmatu draugu ķēde. Vēl iespējams kļūt par ķēdes posmu.
«Grāmatas tiek atputekļotas un ievalcētas polietilēna maisiņos, lai pa ceļam ar tām nekas nenotiktu,» atklāj Latvijas Nacionālās bibliotēkas direktora vietniece Anda Lamaša, kad mēs ar viņu satiekamies Krišjāņa Barona ielas ēkā. Tajā pilnā sparā rit sagatavošanās darbi akcijai Grāmatu draugu ķēde – jau nākamajā sestdienā, 18. janvārī, no plkst. 12 uz jauno ēku jeb Gaismas pili no rokas rokā tiks nodotas grāmatas, kas vienlaicīgi kļūs par vienu no Rīgas kā Eiropas kultūras galvaspilsētas atklāšanas centrālajiem pasākumiem.
«Šī ir atputekļošanas mašīna,» Anda Lamaša norāda uz neparastu ierīci, pie kuras viņi tikuši, pateicoties nodibinājuma Rīga 2014 piešķirtajam finansējumam. Tā ir vienīgā, tik jaudīgā iekārta Baltijā – vienā minūtē caur to var izlaist 16 grāmatu. Līdzko tā būs atputekļojusi Grāmatu draugu ķēdei domātos eksemplārus, tā ceļos lejā uz krātuvi, kur to priekšā gaida vēl ļoti liels darbs. Savukārt ievalcēšanas ierīce noderēs arī pēc tam, kad polietilēnā tiks ietērptas 350 000 brīvpieejas grāmatu – tie būs Gaismas pilī ikvienam lasītājam bez bibliotekāru starpniecības pieejami iespieddarbi.
Ietilpīgais plaukts
Grāmatu draugu ķēdei tiek gatavotas divu veidu grāmatas. «Tās pamatā būs akcijā Tautas grāmatu plaukts saņemtās grāmatas, kā arī uzticēsim cilvēkiem vēsturiski nozīmīgas grāmatas vācu, angļu un franču valodā,» atklāj Anda Lamaša. Viņa atgādina, ka vēl joprojām ikvienam ir iespēja dāvināt bibliotēkai sev nozīmīgu un īpašu grāmatu, titullapā ierakstot veltījumu vai personisku stāstu, kas ar to saistīts. «Interesanti, ka cilvēki daudz dāvina viena nosaukuma grāmatas,» piebilst Nacionālās bibliotēkas pārstāve, «mēs centīsimies tās likt plauktā vienkopus, lai var redzēt, ko cilvēki lasa». Divi no tādiem hitiem ir Ēriha Marijas Remarka romāns Trīs draugi un latviešu tautas pasakas.
Visas šīs cilvēku dāvinātās grāmatas tiks glabātas Latvijas Nacionālās bibliotēkas jaunās ēkas ātrijā izvietotajā stikla sienā, kas slienas piecu stāvu augstumā. Kopumā milzīgajā grāmatu plauktā var uzturēties vairāk nekā divdesmit tūkstoši vienību. «Iespējams, ka pēc desmit gadiem tas viss būs aizpildīts ar šīm īpašajām grāmatām,» domā direktora vietniece. Patlaban virtuālajos plauktos ir ievietotas ap 3400 vienību, – lasāms interneta vietnē tautasgramatuplaukts.lv, kurā var iepazīties ar visiem Latvijas Nacionālajai bibliotēkai uzticētajiem eksemplāriem.
Anda Lamaša zina stāstīt, ka šajās grāmatās veikto ierakstu emocionālais vēstījums svārstās ļoti plašā amplitūdā. «Cilvēki raksta gan priecīgas, gan bēdīgas ziņas,» atklāj direktora vietniece. Savukārt viņa pati vēl nav izšķīrusies, kuru no sev tuvajām grāmatām dāvināt bibliotēkai. Anda Lamaša prognozē, ka savā neizlēmībā viņa nav viena un ka līdz 18. janvārim cilvēku dāvināto grāmatu skaits varētu pieaugt līdz pat četriem tūkstošiem, turklāt šo skaitu palielināt būs iespējams arī akcijas Grāmatu draugu ķēde laikā, kad gan jaunajā, gan vecajā bibliotēkas ēkā darbosies to pieņemšanas punkti. Atgādinām, ka akcijā Tautas grāmatu plaukts grāmatas tiek pieņemtas tikai ar veltījuma ierakstiem un aizpildītām anketām, kas atrodamas www.tautasgramatuplaukts.lv.
Ceļš uz Gaismas pili
«Maršruta sākums būs diagonāli pāri Vērmanes dārzam, nedaudz pa Merķeļa ielu un tad nogriežoties uz Brīvības bulvāri, garām Brīvības piemineklim un taisni pa Kaļķu ielu cauri Vecrīgai, pāri Rātslaukumam, pāri Akmens tiltam (pa tilta kreiso pusi) un līdz Gaismas pils galvenajai ieejai,» Grāmatu draugu ķēdes pēdējās dienās nedaudz izmainīto maršrutu atklāj nodibinājuma Rīga 2014 pārstāve Linda Pastare. Tas būs sadalīts astoņos posmos – katram no tiem būs noteikta pulcēšanās vieta, kurā katrs dalībnieks saņems dalībnieka atšķirības zīmi un, sekojot koordinatoru norādēm, ieņems vietu Grāmatu draugu ķēdē. Dalībnieki ir lūgti savā posmā ierasties vismaz 30 minūtes pirms laika.
Tā kā šis jaunais maršruts izmetīs nelielu loku cauri tūristu iecienītākajām vietām Rīgā, tad Latvijas Nacionālās bibliotēkas direktora vietniece uzskata, ka šī simboliskā akcija varētu piesaistīt arī lielāku pilsētas ārvalstu viesu uzmanību. «Iespējams, ka kāds no viņiem tai pievienosies, redzot, ka notiek kaut kas aizraujošs,» saka Anda Lamaša. Pirmā grāmata, kura dosies šajā ceļā uz Gaismas pili, būs 1825. gadā Sanktpēterburgā latviešu valodā izdotā Bībele, kuru 2013. nogalē bibliotēkai ir uzdāvinājis grāfs Lambsdorfs. Šo grāmatu pirmais no plaukta izņems bibliotēkas darbinieks ar vislielāko stāžu, bet Gaismas pilī pirmais to saņems gados visjaunākais. Visas grāmatas ir numurētas, lai varētu pārliecināties par to, ka tās visas veiksmīgi nokļuvušas to jaunajā dzīvesvietā.
Tajā pašā dienā no plkst. 13 līdz 17 Gaismas pils vestibils būs atvērts apskatei, bet tās oficiālā atklāšana ir ieplānota 29. augustā – Latvijas Nacionālās bibliotēkas dzimšanas dienā. Līdz tam laikam no šobrīd dažādās vietās izkaisītām ēkām ir jāpārvieto vairāk nekā četri miljoni krājuma vienību.

Grāmatu draugu ķēdē - arī Rugāju bibliotekāres
Sestdien, 18. janvārī Latvijas galvaspilsētā notika Rīgas kā Eiropas kultūras galvaspilsētas ilgi gaidītais atklāšanas notikums, akcija „Gaismas ceļš - Grāmatu draugu ķēde”. 2014. gadā Rīga kļūst par kultūras epicentru Eiropā, tāpēc šajā gadā notiks vairāki simti īpašu pasākumu. Atklājot Eiropas kultūras galvaspilsētas gadu Rīgā, akcijas dalībnieki simboliski sadevās rokās par kultūras vērtībām, to saglabāšanu un tālāknešanu. Kopīga grāmatu draugu ķēde apliecināja vērtību sistēmu Rīgā un Latvijā, no rokas rokā nododot grāmatas no vecās Latvijas Nacionālās bibliotēkas ēkas uz Gaismas pili.
Akcijā „Gaismas ceļš - Grāmatu draugu ķēde” pirmo reizi apmeklētājiem durvis vēra jaunā Latvijas Nacionālās bibliotēkas (LNB) ēka. Pasākums izvērtās vērienīgs, tomēr, pastiprināti ievērojot visus drošības pasākumus, jo jaunā LNB ēka ir pabeigta, bet vēl nav nodota ekspluatācijā.
„Gaismas ceļš - Grāmatu draugu ķēde” pasākuma laikā cilvēki no rokas rokā nodeva grāmatas no Latvijas Nacionālās bibliotēkas (LNB) vecās ēkas uz jauno Nacionālo bibliotēku – Gaismas pili. Lai gan akcijai pieteikušies bija aptuveni 15 tūkstoši dalībnieku, reālais pasākuma dalībnieku skaits bija daudz lielāks. Pasākuma vērotāji un citi klātesošie arī labprāt devās palīgos, līdz ar to, draugu ķēde kļuva arvien garāka un dalībnieku pulks tapa arvien kuplāks. Sagaidot grāmatas pie Gaismas pils, ikviens pie bibliotēkas novietotajā ekrānā varēja vērot grāmatu pārceļošanu.
Grāmatu nodošana sākās ar to, ka LNB vecākā bibliogrāfe Dace Pamata padeva pirmo grāmatu. Pirmā grāmata, kas nonāca Gaismas pilī, bija 1825. gadā latviešu valodā Pēterburgā izdotā Lambsdorfu dzimtas Bībele. Savukārt pēdējā akcijas ietvaros ievestā grāmata bija par suitiem ar nosaukumu „Balandnieki”. Kopumā akcijas laikā tika pārvietotas apmēram 8–10 tūkstoši grāmatu. Līdz augustam tiks pārvests viss bibliotēkas grāmatu krājums, kas ir ap 4 000 000 grāmatu.
„Gadu desmitiem bibliotekāri visā pasaulē grāmatas pārvieto tieši šādā veidā – viens otram no rokas rokā visu savu darba mūžu,” pauž Latvijas Nacionālās bibliotēkas direktors Andris Vilks. Tieši šādā veidā bibliotēkas krājumi ir tikuši pārvietoti arī iepriekšējās reizēs, kad notikusi pārcelšanās uz citām telpām.
Arī Rugāju novada bibliotēkas vadītāja Anita Magina, Lazdukalna bibliotēkas vadītāja Ligita Kalnēja un Tikaiņu bibliotēkas vadītāja Inese Kočāne piedalījās šajā akcijā, simboliski ienesot grāmatas jaunajās telpās. Vēlējāmies noskaidrot, kā bibliotekārēm veicās šajā pasākumā un kādas sajūtas radās piedaloties tik vērienīgā akcijā.
Kādas sajūtas valdīja pasākuma laikā? Vai nebija pārāk skarbi laikapstākļi šāda svarīga uzdevuma veikšanai?
Ligita: „Pasākuma laikā valdīja kopības sajūta, un apziņa, ka esi piedalījies šajā vēsturiskajā brīdi, kad uz Gaismas pili ceļo pirmās grāmatas no tiem daudzajiem tūkstošiem, kas vēl tiks pārvestas. Protams, laiks nelutināja, bet Balvu reģiona bibliotekāri grāmatu ķēdi veidoja jaunās bibliotēkas telpās, kur bija silti un mājīgi. Grāmatu ķēdē atradāmies faktiski pēdējā posmā, aiz mums uzreiz bija grāmatu izsaiņošanas, no plēvēm, galds un grāmatu ievietošana Tautas grāmatu plauktā.”
Anita: „Bibliotēku vēsturē šāda akcija notika pirmo reizi, manuprāt, tas ir unikālākais pasākums bibliotēku vēsturē. Bibliotekāriem tie bija svētki.
Rugāju novada bibliotekāri grāmatu ķēdē stāvēja „Gaismas pils” iekštelpās. Grāmatu ķēdē valdīja sirsnīga un draudzīga atmosfēra un arī es jutos labi.
Aprunājoties ar tiem grāmatu ķēdes dalībniekiem, kuri stāvēja uz ielas pasākuma vērtējums bija pozitīvs. Bijis auksti, bet ķēdes dalībniekiem ir bijusi tautas kopības sajūta.
Lielais tautas masu atbalsts grāmatu draugu ķēdē, pierādīja to, ka bibliotēkas ir ļoti nozīmīgas un vajadzīgas tautai.”
Inese: „Laika apstākļi šajā dienā bija skarbi, bet tas netraucēja 15 tūkstošiem cilvēku salā un vējā stāvēt Rīgas ielās, lai no rokas rokā padotu Tautas grāmatu plauktam saziedotās grāmatas, kuras ceļoja no LNB vecās ēkas Kr. Barona ielā uz jauno - Gaismas pili. Sajūtas piedaloties šajā pasākumā var salīdzināt ar sajūtām stāvot Dziesmu svētku lielajā kopkorī, kad jūties vienots ar savu tautu, cilvēkiem, kam svarīgi aizstāvēt savu kultūru. Kopā ar grāmatām uz jauno ēku aizceļoja arī daudz labu domu, pozitīvu emociju, jo ikvienam gribējās paturēt rokās, apskatīt katru grāmatu.”
Vai paguvāt arī apskatīt kādu grāmatu, kas tika padota draugu ķēdē (Ja jā, varbūt varat nosaukt)?
Ligita: „Grāmatas, kuras ceļoja grāmatu ķēde paguvām apskatīt gandrīz visas, te varēja apskatīt grāmatas, ko cilvēki dāvināja Tautas grāmatu plauktam, un tā kā gaumes ir dažādas arī grāmatas bija dažādas sākot no bērnu grāmatām līdz gudrām filozofiskām grāmatām, gan latviešu, gan krievu valodās. Interesanti bija apskatīt vēl bērnībā redzētas un lasītas grāmatiņas, kas bibliotēku grāmatu plauktos vairs nav saglabājušās.”
Anita: „Grāmatas apskatīju ar lielu interesi. Katru grāmatu bija iespēja turēt rokās , apskatīt, novērtēt. Tādejādi grāmata ieguva lielāku vērtību. Tautas grāmatu plauktā iegūla dažāda satura literatūra. Man visvairāk patika aplūkot dažādu gadu izdevumos izdoto Brāļu Kaudzīšu romānus „Mērnieku laiki”, Annas Brigaderes „Dievs, Daba, Darbs”, un citu klasiķu grāmatas. Ar īpašu prieku rokās turēju savas bērnības gadu bērnu grāmatas, kuras sen jau ir pazudušas no bibliotēkas plauktiem. Pēc pēdējās P. Upenieka grāmatas „Balandnieki” padošanas bija liels gandarījums par padarīto darbu.”
Inese: „Mūsu vieta akcijas laikā bija jaunajā bibliotēkas ēkā grāmatu ķēdes noslēdzošajā posmā. Varējām vērot kā grāmatas tiek izsaiņotas no celofāna un padotas tālāk ievietošanai plauktā. Bija interesanti redzēt, kādas grāmatas cilvēki ir saziedojuši, ko uzskata par vērtīgām, lai tās glabātos Tautas grāmatu plauktā. Bija daudz pazīstamu un lasītu grāmatu, gadījās arī tādas, kas nekad nebija rokās turētas un redzētas. Vairākos eksemplāros bija ziedotas Annas Brigaderes triloģija „Dievs.Daba.Darbs”, Ē. M. Remarka „Trīs draugi” A.Deglava „Rīga” , dažādas bērnu grāmatas, Raiņa Kopotie raksti, A.Upīša „Zaļā zeme”. Kā iepriekšpēdējo padevām 1825. gadā izdotu Bībeli. Visilgāk gaidījām grāmatu ķēdes pēdējo - priestera Pētera Upenieka grāmatu „Balandnieki”, jo visiem gribējās to apskatīt, nofotografēt. Šī diena bibliotekāriem bija svētku diena, kas parādīja, cik vienoti mēs varam būt svarīgos brīžos. Šī akcija liecina arī par to, ka grāmatai ir svarīga un paliekoša vieta bibliotēku plauktos, neskatoties uz iespējām, ko sniedz modernās tehnoloģijas.”
Kas no šī pasākuma Jums visvairāk paliks atmiņā?
Ligita: „Visvairāk no šī pasākuma paliks atmiņā pēdējā grāmata, kas ceļoja no LN Bibliotēkas uz Gaismas pili un tika sagaidīta ar ovācijām un aplausiem un apziņa, ka mēs bijām tie, kas noslēdz šo grāmatu ķēdi.”
Anita: „Neizdzēšamu iespaidu atstāja centrālais „Gaismas pils”elements G. Birkerta projektētais stikla grāmatu plaukts piecu stāvu aukstumā.
Atmiņā paliks grāmatu ķēdē padotā grāmata, uz kuras bija piestiprināta kamera. Tādejādi bija iespēja katram dalībniekam uzsmaidīt kamerai un iemūžināt savu līdzdalību šajā svarīgajā gadsimta notikumā”
Vai piedalījāties arī akcijā “Tautas grāmatu plaukts”?
Ligita: „Akcijā Tautas grāmatu plaukts pati personīgi nepiedalījos un arī bibliotēkas lasītāji šoreiz neizrādīja aktivitāti.”
Anita: „Akcijā nepiedalījāmies. Bet ceram, ka līdz ar LNB atklāšanu akcija turpināsies. Priecē ziņa, ka līdz ar bibliotēkas atvēršanu šīs grāmatas būs pieejamas lasītājiem.”
Kā ar dāvinājumiem Jūsu bibliotēkā- vai arī šeit iedzīvotājiem ir iespējams ziedot grāmatas citu lasītāju priekam?
Ligita: „Jā, bibliotēkai ir iespējam dāvināt grāmatas jebkurā laikā. Iepriekšējos gadus visas novada bibliotēkas , parasti pavasarī, rīkoja akciju un aicināja iedzīvotājus dāvināt bibliotēkai grāmatas, diemžēl pagājušajā gadā šāda akcija nenotika. Izmantojot izdevību gribu pateikties Aijai Sockai ar dēlu Adrianu, kas pagājušajā gadā dāvināja bibliotēkai bērnu grāmatas un Irēnai Svilānei par bagātīgo psiholoģiska satura grāmatu dāvinājumu.”
Anita: „Grāmatu dāvināšanas akcijas tiek izsludinātas aprīlī, bibliotēku nedēļas ietvaros. Taču ziedojumi tiek pieņemti visu gadu. Aizvadītajā gadā bibliotēkai tika uzdāvinātas 19 grāmatas”
Kādi nozīmīgākie pasākumi 2014. gadā ir paredzēti Jūsu bibliotēkā?
Ligita: „Visgaidītākais pasākums 2014. gadā, tāpat kā katru gadu, būs Bērnu, jauniešu žūrijas noslēguma pasākums, kas parasti izvēršas par svētkiem grāmatai un tās centīgākajiem lasītājiem.”
Anita: „Darbu turpinās „Lielais lasīšanas maratons”, kurš noslēgsies pavasarī ar izklaides pasākumu, labāko dalībnieku godināšanu, un radošo darbu izstādi. Vasarā „Lasīšanas maratona” dalībniekus vedīsim ekskursijā. Aprīlī bibliotēku nedēļas ietvaros rīkosim pasākumus un informēsim apmeklētājus par bibliotēkas darbību. Bibliotēkas bērnu lasītavā pulcināsim bērnus uz ārpusklases lasīšanas nodarbībām. Būsim pretimnākošas katram kas apmeklēs bibliotēku un vēlēsies ar mums sadarboties! Vēlam radošu darba gadu visiem mūsu apmeklētājiem, un arī tiem, kas plāno šajā gadā pie mums iegriezties.

Janvāra trešā sestdiena iesākās ar stindzinošu vēju. Tas bezkaunīgi bāza savas aukstās rokas manā azotē un pārāk familiāri skūpstīja vaigus. Omu neuzlaboja arī mājās palikušais karstās tējas termoss un noklīdusī cepurīte. Neskatoties uz to, Latvijas Universitātes foajē nonācu kā paredzēts — pusstundu pirms iestāšanās laika «Grāmatu draugu ķēdē». Mana dalība Latvijas Nacionālās bibliotēkas organizētajā akcijā «Gaismas ceļš — grāmatu draugu ķēde» sākās pie Brīvības pieminekļa, kur cilvēki svinīgi satraukti bija izveidojuši zigzagveidīgu tuneli, lai grāmatas no «Latvijas Nacionālās bibliotēkas» vecās ēkas Kr. Barona ielā, uzsūkušas pozitīvo enerģiju no sanākušo cilvēku siltajām rokām, netraucēti pārceļotu uz Pārdaugavu un atrastu savu vietu «Tautas grāmatu plauktā» bibliotēkas jaunajā ēkā. Spītējot aukstajam vējam, cilvēki sāka lēkāt, dejot, pietupties, taču neviens nebija dusmīgs par to, ka pirmās grāmatas vēl pusstundu pēc akcijas sākuma nav nonākušas līdz Brīvības piemineklim. Gar gaidītāju rindām, radoši apgarots un tautas kopības satraukts, pasteidzās akcijas autors un režisors Uģis Brikmanis. Un tad jau tālumā atskanēja zvanu skaņas, kas liecināja, ka tuvojas pirmā grāmata — 1825. gadā latviešu valodā Pēterburgā izdotā Lambsdorfu dzimtas Bībele. To nododot no rokas rokā, cilvēki ielūkojās viens otram acīs, lai gaisma, ko tās izstaro, kļūtu arvien spožāka un spožāka, un, nonākot līdz jaunajai ēkai, tā būtu tik spēcīga, ka spētu izgaismot visu Gaismas pili. Grāmatas sāka plūst raitāk, un arī mana sirds sāka dauzīties straujāk. Šajā akcijā bija pieteikušies ne tikai individuāli gribētāji, bet arī dažādas grupas, piem., «Lattelecom», portāla «Delfi», apgāda «Zvaigzne ABC», Saeimas darbinieki, Valsts prezidents Andris Bērziņš, deputāti, hokeja klubs «Dinamo Rīga», deju kolektīvs «Dzirnas», kā arī «Latvijas Neredzīgo bibliotēkas» darba grupa. Mūsu bibliotēkai uzticētais ķēdes posms bija pašās ķēdes beigās jaunajā ēkā, īsi pirms grāmata iegūla savā vietā plauktā. Lai paspētu uz šo nozīmīgo ķēdes posmu, metos skriet. Joņojot garām cilvēku rindai, sajutu cik nozīmīgas ir šādas akcijas, kad, stāvot plecu pie pleca un veicot kaut ko cēlu un svarīgu, mēs atkal esam vienoti un apgaroti. Iepriekš «Latvijas Nacionālā bibliotēka» aicināja tautu ziedot grāmatas kopā ar stāstu — kādu svarīgu notikumu, kas to vieno ar ģimeni. Tagad, šī pati tauta ar savām rokām palīdz Tautas grāmatām nokļūt bibliotēkā īpaši izveidotā plauktā, kas nav aizslēpts aiz biezām koka durvīm nepārredzamā telpā, bet gan gaiši sveicinās ikvienu bibliotēkā ienākušo apmeklētāju, kas kultūru nemeklēs pie savām kājām, bet pie Gaismas pils stiklotām debesīm.
Veiksmīgi biju nokļuvusi līdz «Latvijas Neredzīgo bibliotēkas» kolēģēm Ievas, Sondras un Dainas vēl pirms pirmās grāmatas ierašanās Jaunajā ēkā. Šī sajūta, ka esi tikai niecīga daļiņa no kopējā 15 000 grāmatu draugu pulka, patiesībā ir varena. Jo esi bijis viens mazs cinītis, kas palīdzējis vairāk nekā 2000 grāmatām iegāzties īstajā plauktā.

Šovs ekspluatācijā nenodotā ēkā
Grāmatu draugu ķēde bija viens no centrālajiem Eiropas kultūras galvaspilsētas atklāšanas pasākumiem Rīgā. Šī bija sen plānota un izsludināta akcija, kuras īstenošana daļēji notika arī uzbūvētajā, bet ekspluatācijā vēl nenodotajā Gaismas pilī.
Grāmatu draugu ķēdei bija emocionāla nozīme, jo no vecās ēkas uz jauno aizceļoja tikai pāris tūkstoši grāmatu no Latvijas Nacionālajā bibliotēkā (LNB) glabātajiem vairākiem miljoniem iespieddarbu. Iepriekš izskanēja daudz lielāki skaitļi – gan 10 000, gan 15 000 akcijas laikā no rokas rokā nogādājamu izdevumu. Iespējams, grāmatu daudzums bija mazāks ne tikai tāpēc, ka cilvēki vēlējušies tās apskatīt un nofotografēties, bet arī tāpēc, ka ēku vēl nedrīkst izmantot pilnībā. Interesanti, ka Rīgas mērs Nils Ušakovs, kurš nav skopojies ar nelabvēlīgiem izteikumiem par Gaismas pils izskatu, kā arī vicemērs Andris Ameriks Grāmatu draugu ķēdē atradās vecajā bibliotēkas ēkā.
Būvinženieris norāda uz pārkāpumiem
Ir atlicis tāds nieks – saņemt vien pāris saskaņojumu, bet, kamēr to nav, Gaismas pils ēka publiskiem pasākumiem ir slēgta. Būvinženieris Sergejs Meierovics, kurš bijis Gaismas pils projekta konsultants, sarunā ar Neatkarīgo apgalvo – kamēr ēka nav nodota ekspluatācijā, tikmēr tajā nedrīkst ienest materiālas vērtības. Viņš uzskata, ka tiek pārkāpti viselementārākie noteikumi politikas vārdā, un šos pārmetumus adresē par Būvniecības likumu atbildīgajam ekonomikas ministram Danielam Pavļutam. Uz jautājumu, kā tad rīkoties ar grāmatām, kuras Gaismas pilī jau novietotas jaunajos plauktos, būvinženieris šerpi atcērt: «Jāved atpakaļ!» «Ja ar grāmatām kaut kas notiks, tad būs jāatbild Kultūras ministrijai un bibliotēkai,» piebilst S. Meierovics.
Viņam ir iebildumi par to, ka tehniskā ēka ar inženiertīkliem tiks pabeigta vēlāk. Lai ēku varētu pieņemt ekspluatācijā, šie darbi ir sadalīti kārtās, izriet no Kultūras ministrijas atbildes. S. Meierovics norāda, ka tas ir pretrunā ar būvniecības normatīviem: «Vispirms jābūt infrastruktūrai, lai var pieslēgt siltumu, elektrību un dzesēšanas iekārtas. Kad inženierim prasīju, kāpēc aukstumsistēmas atrodas pāri ielai, atbildēja, ka Birkerts nepiekrita, ka tās ir zem zemes.» Speciālists uzskata, ka sadalīšana kārtās veikta, lai nomaskētu patiesās viena kvadrātmetra izmaksas.
Cilvēku skaits – limitēts
LNB Atbalsta biedrības valdes loceklis Jānis Dripe aizvadītajā nedēļā Neatkarīgajai sacīja, ka pašlaik bibliotēkas ēkā ir pieļaujami pasākumi, kas netiek atzīti par publiskiem. Viņš gan piebilda, ka pirms ēkas nodošanas ekspluatācijā nebūtu ētiski tur ļaut ieiet cilvēkiem. Tomēr pēc Grāmatu draugu ķēdes gan izskanējusi informācija, ka pirmā stāva līmenī drīkstēs atrasties nelielas grupas pavadošas personas klātbūtnē. Tas arī saprotams, jo bibliotēkā jau ieplānoti daudzi Rīgas kā Eiropas kultūras galvaspilsētas pasākumi, izstādes, konferences, diskusijas, koncerti un citas publiskas norises. Tiek pieļauts, ka ārvalstu tūristi un delegācijas gribēs apskatīt arī Gaismas pili no iekšpuses, tāpēc absolūts aizliegums tur uzturēties vēl pāris mēnešus radītu problēmas. Tagad grupām līdz 25 cilvēkiem būs atļauts uz neilgu laiku ienākt pirmā stāva līmenī.
Uz nenoteiktu laiku ir pārcelta kinētiskās izstādes Vizionārās struktūras. No Johansona līdz Johansonam atklāšana. Izstāde Gaismas pils izstāžu zālē bija iecerēta no 19. janvāra līdz marta nogalei. Pašlaik interneta resursos var izlasīt tās aprakstu, bet, piemēram, Live Riga mājaslapā nav uzreiz redzamas piebildes, ka izstāde pagaidām atcelta.
Ko atklāja ugunsdzēsēji
Pagājušajā nedēļā Valsts ugunsdzēsības un glābšanas dienesta (VUGD) komisija astoņos gadījumos ir konstatējusi nepilnības ugunsdrošības prasībās. Piemēram, divas no piecām evakuācijas izejām neatbilst ugunsdrošības prasībām, evakuācijas izejas kāpnēm izvēlēts neatbilstošs apdares materiāls, koka pakāpieniem ir neatbilstoša ugunsreakcijas klase. Vairāki pārkāpumi ir novērsti, bet citus varēs novērst apmēram divu mēnešu laikā. VUGD pieļauj, ka speciālistiem būs jāizvērtē arī atkāpes no normām.
J. Dripe sacīja, ka nav mērķis sasteigt ēkas nodošanu ekspluatācijā un nepilnību atklāšana un novēršana ir normāls process. Turklāt bibliotēkas nodaļas plānots pārcelt uz jauno ēku aprīlī, tāpēc nepilnību novēršanai esot pietiekami daudz laika. Ugunsdzēsēji pateikuši, ka atklātās un vēl nenovērstās nepilnības neietekmē cilvēku drošību jaunajā LNB ēkā.

Grāmatu draugu ķēdē arī strencēnieši
No 17. - 19. janvārim Rīgā tika atklāts Eiropas kultūras gads, ar vairākiem pasākumiem ieskandinot Rīga 2014 Eiropas kultūras galvaspilsētas notikumu. Viens no tiem sestdien, 18.janvārī organizētā Grāmatu draugu ķēde, kad no rokas rokā vairāk nekā divu kilometru garumā no vecās Latvijas Nacionālās bibliotēkas ēkas un jauno Gaismas pili Daugavas krastā ceļoja grāmatu tūkstoši. Tā bija unikāla un vēsturiska akcija, ar kuru tika vērtas durvis jaunajai Latvijas Nacionālās bibliotēkas ēkai.  Strenču novadu Grāmatu draugu akcijā pārstāvēja novada bibliotēku darbinieki un Strenču novada vidusskolas pārstāvji – skolotāji un skolēni. Bibliotēku darbinieki grāmatu pārvietošanā darbojās Gaismas pils ātrija telpā, kas ir 8 līmeņus apvienojoša bibliotēkas priekštelpa ar milzīgo Tautas grāmatu plauktu 5 stāvu augstumā, kurā arī tika ievietotas pirmās grāmatas. Strenču novada vidusskolas pārstāvji akcijai “pieslēdzās” pēc teātra izrādes “Latgola” noskatīšanās Nacionālajā teātrī. Rīga patiešām ir saposusies svētkiem un ir spilgta un pamanāma ar krāsainajām gaismas festivāla “Staro Rīga” ugunīm, ar vides objektu festivālu “Ziemassvētku egļu ceļš 2013”. Grāmatu draugu ķēdes dalībniekiem vēl bija iespēja baudīt kultūras notikumus Rīgas Starptautiskajā autoostā, Centrāltirgus paviljonos, skatīt Gaismas parādi 11. novembra krastmalā un muzikālu gaismas uzvedumu, vērot pasaules uguns skulptūru čempionātu, kurā piedalījās tēlnieki no 12 valstīm. Vakara noslēgumā Eiropas kultūras galvaspilsētas atklāšanas koncerts “Rīga dimd!” Arēnā Rīga, ko varēja vērot arī televizoru ekrānos.

Neaizmirstamu emociju mirkļi – Kokneses bibliotēku bibliotekāres Grāmatu draugu ķēdē
18. janvārī bijām liecinieces vienam no centrālajiem Rīgas kā Eiropas galvaspilsētas atklāšanas notikumiem. Piedalījāmies akcijā Grāmatu draugu ķēde, kad simboliski no Latvijas Nacionālās bibliotēkas vecās ēkas uz jauno Gaismas pili tika padotas vairāk nekā 2000 grāmatas. Akcija sākās plkst. 12.00, bet 13.16 pirmā grāmata, 1825. gadā latviešu valodā izdota Lambsdorfu dzimtas Bībele, sasniedza Gaismas pili. Mēs šo izdevumu sagaidījām Gaismas pilī pie paša Tautas grāmatu plaukta, kurā arī ir mūsu devums – paldies Sofijai
Šmitei, Dacei Svētiņai par atbalstu un grāmatām! Mēs šajā plauktā ielikām dzejas grāmatiņu „Gaismas pieskāriens Koknesei.” Jutāmies lepnas, ka savos krekliņos „Koknese – Latvijas sirds”, atrodamies pašā Rīgas sirdī! Pasākuma organizatori mums sagādāja iespēju noklausīties koncertu „Rīga dimd!” un piedalīties 1.„Lielās lasīšanas” raidījumā LTV1.
Šim šovam ir priekštecis – britu TV kompānijas BBC raidījumu cikls Big Read. Šis lasīšanas šovs risināsies vairākos posmos no 19. janvāra līdz 16.novembrim, izveidojot grāmatu topu, lai atrastu vislasītāko daiļliteratūras grāmatu latviešu valodā. Ar savām domām, pārdomām, lasīšanas paradumiem šovu bagātina Latvijā iemīļotas personības.
Šī topa veidošanā varam piedalīties visi mēs, piesakot arī savu vismīļāko grāmatu!
Tagad gaidīsim Gaismas pils atklāšanu augustā!

Gaismas ceļš ar grāmatu draugiem
Viens no centrālajiem notikumiem, par ko masu mediji Eiropai un pasaulei vēstīja, janvārī Rīgai kļūstot par Eiropas Kultūras galvaspilsētu, ir akcija "Gaismas ceļš Grāmatu draugu ķēde".
Saules gaismas un ziemas sala caurstrāvotajā sestdienā cilvēkiem draudzīgā ķēdē, lai padotu grāmatas, nebija ļauts mierīgi stāvēt. Ķēdē, kas vijās caur Rīgas ielām, Vērmanes parkam, Vecrīgai, pār Akmens tiltu uz jaunuzcelto bibliotēku, ļaudis sildoties dancoja. Tā iesākās Latvijas Nacionālās bibliotēkas vērtību miljoniem vienību pārcelšana no līdzšinējām bibliotēkas ēkām uz jauno.
Akcijas laikā no Latvijas Nacionālās bibliotēkas mītnes Krišjāņa Barona ielā līdz Gaismas pils ēkai Pārdaugavā pārceļoja divi tūkstoši grāmatu. Tās pēdējā pusgada laikā ir ļaužu dāvātas "Tautas grāmatu plauktam". Tagad vairums no 3889 dāvinātajām grāmatām ir saliktas vienā no jaunuzceltās bibliotēkas vizuāli iespaidīgākajiem plauktiem. Tas paceļas no trešā stāva līmeņa līdz jumta stāvam, bet ieraugāms jau pirmā stāva vestibilā, kad ienācējs paceļ acis augšup uz saules izgaismoto ātriju.
Akcijas rīkotāji lēš, ka Rīgā grāmatu draugu ķēdē, ik pa laikam viens otru nomainot, sestdien piecu stundu garumā bija iestājušies vairāk nekā 14 tūkstoši cilvēku. Tā kā notikums bija vēsturisks un klātesošie to centās no sirds izbaudīt, uz mirkli ilgāk paturot rokās vai katru grāmatu, kura atradās "ceļojumā", it sevišķi 1825.gadā latviešu valodā Pēterburgā izdoto Lambsdorfu dzimtas Bībeli, kas ceļoja pirmā, tad plānoto 45 minūšu vietā Bībele jaunajā bibliotēkas ēkā paredzētajā grāmatplauktā nonāca pēc stundas un 16 minūtēm. Bībeli, saņemot un padodot tālāk, rokās bija turējuši, sākot ar maziem bērniem, kas vecākiem bija līdzi vēsturiskajā akcijā, beidzot ar Valsts prezidentu Andri Bērziņu un Latvijas viesiem, kas 2014. gada Eiropas Kultūras galvaspilsētā bija ieradušies no ārvalstīm.
Grāmata "Balandnieki” stāsts par suitiem, kas pēc piecām stundām noslēdza tautas dāvāto grāmatu padošanas ķēdi, Gaismas pils slieksni šķērsoja pulksten 16.32. Kā katra no grāmatām nonāk jaunceltās ēkas īpašajā plauktā, vēroja ap 800 Latvijas, kā arī Lietuvas un Igaunijas bibliotēku darbinieki. Pie jaunceltnes uzrunas vietā Latvijas Nacionālās bibliotēkas direktors Andris Vilks nolasīja fragmentu no latvieša sapņojuma: " Uz granīta sirmsūnu pamatnes stāv pils no sīksīkiem akmeņiem. Tā dailes un zinātnes diženā pils, tai sienas no zelta, jumts dzidri zils." Ar šīm rindām no Viļa Plūdoņa pirms gadsimta rakstītajām rindām poēmā "Atraitnes dēls" Andris Vilks atgādināja par tiešām teju gadsimtu senu sapņojumu tik ilgi, cik pastāv Latvijas valsts, nav iemiesots sapnis par Nacionālas bibliotēkas celtni.
Turpmākās 220 dienās līdz 29. augustam, kad apmeklētājiem paredzēts atvērt Latvijas Nacionālo bibliotēku, no Vecrīgas uz ēku Pārdaugavā bibliotekāriem jānogādā četri miljoni vienību, kas glabājas Nacionālajā bibliotēkā. Tas būs pacietību prasošs, sūrs un smags darbs, tāpēc "Gaismas ceļš Grāmatu draugu ķēde" ar tajā radušos enerģiju un emocijām, ko izstaroja tauta, bibliotekāriem ļoti noderēs.

Kāds tas ir, sestdien centās ieraudzīt un izzināt Eiropas valstu pārstāvji. Jaunpiebalgas bibliotēkas darbinieki Baiba Logina un Juris Pīčs snieguši intervijas, stāvot ķēdes posmā, kas aizvijās pa jaunuzceltās bibliotēkas stāviem. "Žurnāliste no Vācijas mūs iztaujāja, cik tālu esam uz Rīgu braukuši, kāds ir pamats tam, ka jūtamies tik priecīgi, pacilāti un vienoti. Mēs stāstījām, cik ilgi esam gaidījuši brīdi, līdz taps Gaismas pils un tajā varēs sākties jurģi," sestdienu atceroties, sacīja Baiba Logina. Līdzās Jaunpiebalgas un Zosēnu bibliotekāriem grāmatu ķēdē stāvēja arī Līgatnes pilsētas un Līgatnes pagasta bibliotekāri, Nītaures, Skujenes, Līvu bibliotēku darbinieki, plaši pārstāvēta bija Cēsu Centrālā bibliotēka.
Dzērbeniete Iveta Keiša, kura strādā Rīgā "Tildes" birojā, grāmatu ķēdē kopā ar darbabiedriem stājās Merķeļa ielā pie Universitātes. "Pusstundas vietā stāvējām vairāk nekā stundu. Negājām prom, pirms nebijām turējuši rokās grāmatu ar Latvijas Nacionālās bibliotēkas pateicības vārdiem par līdzdalību akcijā. Nāca garām daudz ļaužu, un arī uz brīdi vēlējās būt šajā vēsturiskajā notikumā. Redzēju komponistu Pēteri Vasku, zinātnieku Jāni Stradiņu, abi gāja garām tādi apgaroti," pastāstīja Iveta Keiša. "Grāmatas, kuras gāja caur mūsu rokām, bija tik dažādas sākot ar Raiņa un beidzot ar Vollesa sarakstītajām. Bieži dzirdēju izsaucienus: "Re, kur grāmata no mana grāmatu plaukta!"

Grāmatu draugu ķēde – tautu vienojošs notikums
Sestdien Rīgā noritēs akcija "Grāmatu draugu ķēde", kurā piedalīsies arī Liepājas un tuvējo novadu pārstāvji. Šī aktivitāte pulcēs vairākus tūkstošus Latvijas iedzīvotāju un vērtējama par būtisku nācijas pašapziņai.
No rokas rokā ceļos dāvinātās grāmatas
Akcija, kurā ikviens iesaistītais stāsies cilvēku ķēdē un no Latvijas Nacionālās bibliotēkas vecās ēkas no rokas rokā aizgādās grāmatas uz "Gaismas pili" Mūkusalas ielā, ir ļoti nozīmīga gan Rīgai kā Eiropas šī gada galvaspilsētai, gan visiem Latvijas iedzīvotājiem, kuri gada otrajā pusē varēs sākt apmeklēt jauno LNB ēku. 2014 metru garajā grāmatu draugu ķēdē piedalīsies, piemēram, Valsts prezidents, Saeimas deputāti, sportisti, kultūras darbinieki, citu nozaru pārstāvji, darba kolektīvi, pensionāru kopas, domubiedru grupas, ģimenes.
No Liepājas un apkārtējiem novadiem uz galvaspilsētu dosies gandrīz 30 bibliotekāru. To pulkā, kas stāsies plecu pie pleca, lai piepildītu jaunās Nacionālās bibliotēkas ēkas ātrija zonu, ir Liepājas Centrālās zinātniskās bibliotēkas vadītāja Ilga Erba, kura uzsver, ka visa Latvija ir ļoti gatavojusies šim notikumam. "Mēs esam lepni, ka bibliotēka top un drīz būs pieejama visiem," min I. Erba un vērtē: "Nācijas pašapziņai tas ir ļoti nozīmīgs brīdis." Viņa stāsta, ka lielu daļu grāmatu, kas tiks pārnestas no rokas rokā, veido akcijā "Tautas grāmatu plaukts" dāvinātās. "Visas ziedotās jeb dāvinātās grāmatas jau ir attīrītas, ievadītas elektroniski, apskatāmas ar visiem vēlējumiem, ievalcētas vakuumplēvē un ir pasargātas pret visiem bojājumiem," to, kas notiek ar ziedotajām grāmatām, ieskicē zinātniskās bibliotēkas vadītāja. "Tā ka, es domāju, šim procesam netraucēs ne sniegs, ne lietus." Un cilvēkiem? Pēc I. Erbas domām, tie, kas piedalīsies akcijā, ir gatavi stāvēt arī sniegā un lietū, visi taču zina, ka ir ziema.
Bibliotēkas vadītāja stāsta, ka pēdējā direktoru sanāksmē Rīgā Liepāja un tuvējie novadi atzīmēti kā vieni no aktīvākajiem, salīdzinot ar atsaucību pārējā Latvijā. "Aktivitāte bija pietiekoši liela, taču cilvēkus vajadzēja ļoti personīgi uzrunāt," uz akcijas gaitu atskatās I. Erba. "Daudziem bija grūti šķirties no īpašās grāmatas." Tad nu viņi meklējuši kaut ko citu. Bet būtiskākais akcents bijis grāmatā ierakstītais veltījums – kāda iemesla dēļ dāvina vai ko novēl –, kam ne visi bijuši gatavi veltīt pūles. Taču tie, kam bijis ko teikt, no sirds rakstījuši dažādus stāstus. "Es domāju, jebkurš šis stāsts ir unikāls un daži ir vienkārši satriecoši," vērtē bibliotēkas direktore. Visas dāvinātās grāmatas atrast un veltījumierakstus izlasīt var mājaslapā www. tautasgramatuplaukts.lv. Starp daudziem tūkstošiem dāvināto grāmatu ir daudz mūspusē izdotu vai mums nozīmīgu grāmatu, piemēram, tādas kā izcilā rakstnieka un dzejnieka Olafa Gūtmaņa Raksti, KHI izdotā "Literārā Kurzeme", Andžila Remesa "Liepājā, Pasta ielas namiņā" un daudzas citas.
Iekšēja nepieciešamība piedalīties
Viena no akcijas "Tautas grāmatu plaukts" dalībniecēm un sev nozīmīgas grāmatas dāvinātājām ir skolotāja un Nīcas bibliotēkas mecenāte Sandra Pankoka. Viņas dāvājums ir Annas Sakses grāmata "Pasakas par ziediem", ko Sandra uzskata par vienu no skaistākajām latviešu literatūrā. "Varbūt Anna Sakse tagad ir nepelnīti piemirsta," viņa prāto un par argumentu tam min pasaku tapšanas laiku – padomju gadus. "Bet pasakas par ziediem ir kaut kas brīnišķīgs. Un mums, Nīcas cilvēkiem, jau vispār dārzi un ziedi ir visriņķī. Katrs zieds stāsta un runā."
Tā kā S. Pankokai grāmatas ir ļoti nozīmīga dzīves sastāvdaļa, arī viņa sestdien dosies uz galvaspilsētu, lai kļūtu par vienu no cilvēku ķēdes posmiem. "Es domāju, ka Latvija sen ir pelnījusi skaistu Gaismas pili, kāda mums būs jaunā Nacionālā bibliotēka," saka Nīcas bibliotēkas mecenāte, kura ar LNB saistītās aktivitātes salīdzina gan ar Likteņdārza veidošanu, gan pat ar savulaik Brīvības pieminekļa celtniecību par iedzīvotāju saziedotiem līdzekļiem. Visi šie procesi notiek cilvēku iekšējas vajadzības dēļ. "Gaidāmais pasākums ir ļoti gaišs, pozitīvs uz labestību, sadarbību un vienotību vērsts," raksturo S. Pankoka.
Viņa gan pieļauj, ka daļa akcijas dalībnieku ieradīsies pasākuma prestiža dēļ, ne iekšējas nepieciešamības vadīti, taču Sandrai pašai tur "ir jābūt, un viss".
Iesaistīties grāmatu draugu ķēdē nolēmusi arī neliela grupa Liepājas Universitātes studenšu. Viena no viņām Liene Štāle, kas ir arī LiepU Studentu padomes priekšsēdētāja. "Es uzskatu, ka tur jāpiedalās visām paaudzēm. Tas parāda, cik mēs esam vienoti, ka mēs visi latvieši – gan lieli, gan mazi – esam kopā," uzskata Liene un piemin, ka akcijā piedalīties uzaicinājusi arī viespasniedzēju no ASV, Fulbraita stipendiāti ar latviešu saknēm Lauru Valdmani, kura labprāt iepazīst nacionālās vērtības.
Pēc L. Štāles domām, tā nebūs vienkārši grāmatu došana no rokas rokā. "Esmu pārliecināta, ka mēs visi dziedāsim un būs kopības sajūta. Šobrīd, kad mainās mūsu valūta, ir ļoti nepieciešams, lai sajustos draudzīgi un vienoti," viedokli pauž Liene un šo akciju uzdrošinās salīdzināt ar "Baltijas ceļu".

Rīga iemirdzas kultūras zvaigznājā
Sestdien, 18. janvārī, Rīgā norisinājās akcija "Gaismas ceļš – Grāmatu draugu ķēde" – viens no spilgtākajiem notikumiem Rīgas kā Eiropas kultūras galvaspilsētas gada atklāšanā. Grāmatu draugu ķēde vijās caur Vērmanes dārzu, pa Merķeļa ielu, Brīvības bulvāri, gar Brīvības pieminekli cauri Vecrīgai, pāri Akmens tiltam, no vecās Latvijas Nacionālās bibliotēkas ēkas uz Gaismas pili roku rokā nogādājot vairāk nekā divus tūkstošus grāmatu. Vakar Eiropas kultūras galvaspilsētas gadu oficiāli iezvanīja arī Siguldā. Attēlā: Grāmatu draugu ķēdē Gaismas pilī no rokas rokā nonāca arī tādi tautā iemīļoti darbi kā A. Grīna "Dvēseļu putenis", E. Virzas "Straumēni", J. Jaunsudrabiņa "Baltā grāmata".
Rīgas – Eiropas kultūras galvaspilsētas gads atklāts.
Pēc Rīgas – Eiropas kultūras galvaspilsētas gada oficiālās atklāšanas piektdienas vakarā ar Riharda Vāgnera Rīgā aizsāktās operas "Rienci. Triumfs un sakāve" uzvedumu sestdien Rīga modās kā patiesa Eiropas kultūras galvaspilsēta. Kultūras elpa vijās cauri visai pilsētai.
"Es arī noglāstīju Bībeli"
Cauri Rīgai no vecās bibliotēkas ēkas uz Gaismas pili Pārdaugavā norisa akcija "Gaismas ceļš – Grāmatu draugu ķēde" un Latvijas Nacionālās bibliotēkas jaunās ēkas svinīga atvēršana.
Nu ko, minam – pirmā grāmata būs Dainu tēva sējums vai Bībele? Vēl nepienākot pie ļaužu ķēdes vecās Nacionālās bibliotēkas ēkas priekšā, dzirdama sparīga vīrieša balss. Tā virsseržants Vitālijs Donskis uzkurina gaidīšanas mirkli. Pēc brīža veras durvis, un pirmā grāmata – 1825. gadā Sanktpēterburgā latviešu valodā izdotā Bībele – tiek padota no rokas rokā. Vēlāk ne vienu vien cilvēku ķēdē dzirdēju sakām – es arī noglāstīju Bībeli. Bet šo grāmatu no vecās bibliotēkas pirmā padeva visilgāk ? Latvijas Nacionālajā bibliotēkā 45 gadus ? nostrādājusī bibliotekāre Dace Pamata. Pirmajai uzsākot grāmatu ķēdi, viņai tagad acīs bija aizkustinājuma asaras. Skaisti bija izdomāts, ka nodibinājuma "Rīga 2014" darbinieki būs apsējuši dzeltenas šalles, bet bibliotēkai piederīgie baltas. Un tā pirmo grāmatu no vecās ēkas līdz pat jaunajai mājvietai ķēdes abās pusēs pavadīja godasardze – vienā pusē režisors Uģis Brikmanis, otrā vīrs baltā šallē. Vecajā ēkā, kur grāmatas no rokas rokā deva bibliotēkas darbinieki, ķēdē pamanu arī mazu ķiparu. Kristapam Malahovskim ir septiņi gadi, viņš mācās mūzikas vidusskolā, bet šobrīd lepojas, ka ticis vienā bildē ar Rīgas mēru Nilu Ušakovu un viņa vietnieku Andri Ameriku. Bibliotēkā strādājusi zēna mamma Inga Malahovska un vecmāmiņa Ija Vonda, kura še aizvadījusi trīsdesmit gadu. "Puika bija jāņem līdzi, jo tāds notikums kā šodien ir reizi mūžā," viņa saka. Ārsti Baibu Paiji satieku ķēdē pie Brīvības pieminekļa. Viņa teic, ka Gaismas pils ir simbolisks svētums un šobrīd jūtoties kā Dziesmu svētkos. Operas fonda locekle Maija Šadinova, kura savu kārtu ķēdē gaida Latvijas Universitātē, teic, ka jūtoties ļoti pacilāta. Vēl viņa šodien lepojas ar saviem kolēģiem Rīgas Valsts 2. ģimnāzijā. Literatūras skolotāja Daina Štokmane ar visu savu 12. klasi stāv uz Akmens tilta, bet skolotāja Veronika Dzalbe ar audzēkņiem no Rīgas vājredzīgo skolas Vērmanes dārzā.
Akmens tilta viņā galā Gaismas pilī pirmo grāmatu, lai to ieliktu Tautas grāmatu plauktā, sagaida jaunākais bibliotekārs Jurģis Celmiņš.
Bibliotēka gatava nebūs nekad
Ļoti iespējams, ka šādas bibliotēkas mums nebūtu, ja nebūtu bijis kultūras ministres Helēnas Demakovas. Ojārs Rubenis teic, ka Gaismas pils ir otrs lielākais valsts pasūtījums tūlīt aiz Brīvības pieminekļa.
Kopš neatkarības atjaunošanas mums bijuši divpadsmit kultūras ministri, bet tikai viens Nacionālās bibliotēkas direktors – Andris Vilks. Viņš teica, ka esot sagatavojis garu runu, bet, tā kā laiks ir auksts, pieminēja Plūdoņa "Atraitnes dēlu", kurš sapņoja par stikla kalnu. Un varbūt tāpēc tautā jauno bibliotēku tā arī sauc. Taču simboliskā nozīmē runājot – bibliotēka gatava nebūs nekad, sacīja Andris Vilks.
Grāmatu ķēdē piedalījās vairāk nekā 14 tūkstoši cilvēku. Ķēdei bija sagatavots apmēram 15 tūkstoši grāmatu, bet, tā kā daudzi tās dalībnieki gribēja grāmatas aplūkot un fotografēties ar tām, visa norise ieilga un, no rokas rokā ceļojot, līdz jaunajai mājvietai Gaismas pilī nonāca vairāk nekā divi tūkstoši grāmatu.
Iemūžināt sevi dzintarā
Kultūras galvaspilsētas atklāšanas elpa ienāca arī Centrāltirgū un Rīgas Starptautiskajā autoostā. Melns koncertflīģelis atradās autoostas otrā stāva kafejnīcā, kur varēja dzirdēt Johana Sebastiana Baha klaviermūziku dažādu paaudžu pianistu sniegumā. "Man vienmēr paticis iesaistīties lietās, kur jāpameklē jēga un sava filozofija," man saka pianiste Elīna Bērtiņa, "tāpēc arī piekritu piedalīties. Līdz šim šādā vidē spēlējusi neesmu."
Bet Centrāltirgū Zivju paviljonā pavārs Havjers Garsija gatavoja senā dzintara ceļa valstu zivju ēdienus. Piena paviljonā varēja doties multimediālā ceļojumā Rīgas pilsētas un tās galvenās ielas pagātnē. Unikālus kinokadrus papildināja komponista Raimonda Tigula īpaši šim notikumam sacerēta mūzika.

Uz Gaismas pili – no rokas rokā
Apstiprini savu dalību grāmatu draugu ķēdē līdz 16. janvārim
Viens no centrālajiem Rīgas – Eiropas kultūras galvaspilsētas gada atklāšanas notikumiem būs akcija "Gaismas ceļš – grāmatu draugu ķēde" 18. janvārī, kurā no vecās Nacionālās bibliotēkas ēkas uz jauno bibliotēkas mājvietu Gaismas pili roku rokā tiks nodotas grāmatas.
Plkst. 12 dienā no vecās bibliotēkas ēkas savu ceļu uz jaunajām mājām sāks pirmās grāmatas, kur tās sagaidīs bibliotekāri ar bibliotēkas vadītāju Andri Vilku priekšgalā. Grāmatu no vecās bibliotēkas kā pirmais dos vecākais bibliotekārs Latvijā, bet Gaismas pils Tautas grāmatu plauktā to ieliks jaunākais. Kuriem tiks šis gods, bibliotēkas sabiedrisko attiecību speciāliste Signe Valtiņa sola atklāt tikai nākamās nedēļas sākumā. Iespējams, ka arī vecākajam bibliotekāram tas būšot pārsteigums. Akcijā abu bibliotēku ēkās darbosies vairāk nekā 500 bibliotekāru no visas Latvijas. Līdz ar pirmās grāmatas ienākšanu jaunajā bibliotēkā Gaismas pils ēka tiks atvērta un interesenti varēs aplūkot pieejamās telpas.
Pirmā grāmata, kura ienāks Gaismas pilī, būs 1825. gadā Pēterburgā latviešu valodā izdotā Bībele (grāfa Lambsdorfa dāvinājums).
Sagaidot grāmatas pie Gaismas pils, ikviens pie bibliotēkas izvietotajā ekrānā varēs vērot grāmatu pārceļošanu, ieklausīties īpaši šim notikumam izvēlētu citātu lasījumos, kā arī klausīties Tautas grāmatu plauktā ievietotajās grāmatās ierakstītajos novēlējumos.
Latvijas Televīzija 1. kanālā norisi rādīs tiešraidē. Tiklīdz plkst. 12 pirmā grāmata izceļos no vecās bibliotēkas, tā LTV varēsim vērot arī norises pie jaunās ēkas atvēršanas. Arī visā grāmatu ķēdes maršrutā būs izvietotas TV kameras.
Kā pastāstīja nodibinājuma "Rīga 2014" sabiedrisko attiecību programmas vadītājs Mārtiņš Drēģeris, grāmatu ķēdei jau pieteikušies vairāk nekā deviņi tūkstoši cilvēku. Taču, lai precizētu dalībnieku skaitu un organizatoriem būtu skaidrs, ka viņu nodomos nekas nav mainījies, visi tiek lūgti apstiprināt savu dalību pa tālr. 67037969 vai mob. tālr. 29357445, vai epastā: kede@riga2014.org. Tas nepieciešams arī tāpēc, lai precizētu ikviena ķēdes dalībnieka ierašanās laiku un vietu. Tie, kas šobrīd vēlas reģistrēties, tiek lūgti nosūtīt pieteikumu pa epastu kede@riga2014.org, kurā jānorāda savs vārds, uzvārds, tālruņa numurs. Reģistrēties akcijai var līdz 16. janvārim.
Grāmatu ķēdē ir izveidoti astoņi posmi ar noteiktām pulcēšanās vietām, kurā ikviens saņems dalībnieka atšķirības zīmi un, sekojot posmvežu norādēm, ieņems vietu grāmatu draugu ķēdē.
Ķēdes laikā pa Akmens tiltu kursēs tikai sabiedriskais transports.
Rēķināts, ka katrs ķēdes dalībnieks tajā stāvēs apmēram pusstundu. Tiem, kuri vēlēsies šo norisi tikai vērot, jāatgādina, ka ķēde ilgs apmēram trīs stundas. (Avīzē "Rīga.LV" minētais, ka ķēde ilgs līdz plkst. 18, ir novecojis fakts.)
Kā mēdz teikt, nav slikta laika, ir tikai nepiemērots apģērbs. Un, kaut arī ziema mūs šogad lutina ar lietu, ieteicams ģērbties silti, jo uz tilta var būt vējš, bet lietussargus līdzi neņemt, jo rokām taču jābūt brīvām grāmatu padošanai. Lietussargu vietā labāk izvēlēties Dziesmu svētkos ierastos lietus mētelīšus. Lai neciestu grāmatas, par tām padomāts īpaši – tās ir atputekļotas un īpaši apstrādātas.

Tautas grāmatas ceļo no rokas rokā
Aizvadītās nedēļas nogalē Rīgā norisinājās Rīgas kā Eiropas kultūras galvaspilsētas atklāšanas pasākumi. Akcijā “Gaismas ceļš – Grāmatu draugu ķēde” starp 14 tūkstošiem dalībnieku bija arī Liepājas puses novadu bibliotekāres un palīdzēja piepildīt Latvijas Nacionālās bibliotēkas Tautas grāmatu plauktu.
Vairāki tūkstoši cilvēku no rokas rokā nodeva grāmatas no Latvijas Nacionālās bibliotēkas vecās ēkas Krišjāņa Barona ielā uz jauno Nacionālo bibliotēku jeb Gaismas pili, kas atrodas Daugavas otrajā krastā. Lai gan ēka vēl nav nodota ekspluatācijā, jo ir konstatēti vairāki ugunsdrošības pārkāpumi, sestdien tā tika atvērta uz pāris stundām, lai palīdzētu piepildīt Tautas grāmatu plauktu, kurā grāmatas cilvēki ir dāvinājuši kopā ar saviem stāstiem par to, kāpēc šī grāmata ir svarīga.
Sals nenobiedē
“Mēs bijām priviliģētā stāvoklī,” teic Cīravas bibliotēkas vadītāja Anita Tuleiko. Viņa kopā ar Liepājas puses bibliotekārēm grāmatas nodeva tieši Gaismas pilī. Tā bijusi fantastiska sajūta piedalīties, un viņa ļoti priecājas, ka varējusi būt klāt vēsturiskā brīdī, kad grāmatas atceļojušas uz jauno mājvietu. “Visjaukākā sajūta bija, kad pēc mūsu noteiktā laika gājām pāri Vanšu tiltam gar cilvēku izveidoto ķēdi. Mēs esam profesionāļi, bet tie bija parasti cilvēki – mazi bērni, pusaudži, mammas ar zīdaiņiem, tantiņas un vectētiņi, kuri šai salā priecājās, dziedāja, deva grāmatas, smējās,” atmosfēru raksturo A. Tuleiko. Brīdī, kad devušās prom, tikusi padota arī pēdējā grāmata un Ziemupes kolēģe vēl paspējusi iejukt starp padevējiem un pieskarties tai. To, ka bibliotekāru vidū valdījusi neticība par idejas īstenošanos un tam, ka izdosies nodot grāmatas no vienas ēkas līdz otrai, apstiprina arī Gaviezes bibliotekāre Gaida Strazdiņa. “Ideja tik lieliska, un tā vien nevarējām sagaidīt, lai varētu piedalīties, bet likās, ka aukstā laika dēļ tā varētu arī neizdoties, bet, neskatoties ne uz ko, cilvēki priecājās un vienojās šai skaistajā notikumā.” Kopumā akcijas laikā bija plānots nodot astoņus līdz 10 tūkstošus grāmatu, sagatavotas un īpašā iesaiņojumā vecajā ēkā atradās pat 15 tūkstoši grāmatu, bet ķēdē četru ar pusstundu laikā tika nodotas divi tūkstoši cilvēku sadāvināto grāmatu, jo katram gribējās grāmatu apskatīt, nobildēties.
Pirmā aizceļo Bībele
“Katrai grāmatai mēģinājām uzmest aci un paskatīties, kas zem iepakojuma slēpjas. Tur bija dažāda literatūra – bērnu grāmatas, dāvinājumi no Krievijas un visinteresantākais bija, ka 40 minūšu laikā, kamēr stāvējām, caur mūsu rokām izgāja pieci Remarka “Trīs draugi” – gribētu uzzināt tos stāstus, kāpēc cilvēki tieši šīs grāmatas nodevuši,” teic Gaviezes bibliotekāre.
A. Tuleiko cerēja sagaidīt savu Tautas grāmatu plauktam nodoto grāmatu, bet nesanāca. “Biju vienīgā, kas no Cīravas puses nodeva grāmatu un tā bija 1961. gada izdevuma Ērika Kestnera “Divas lotiņas”, kas bijusi kopā ar mani cauri dažādiem laikiem, to lasījuši mani bērni, tad rādīju to bibliotēkā,” stāsta A. Tuleiko. G. Strazdiņa apliecina, ka Gaviezes bibliotēkā arī neviens lasītājs grāmatu Tautas grāmatu plauktam nav nodevis. Tautas grāmatu plaukts atrodas bibliotēkas jaunās ēkas ātrijā izvietotajā stikla sienā, kas sliesies piecu stāvu augstumā. Arhitekta Gunāra Birkerta projektētā stikla konstrukcija jeb plaukts būs arī viens no centrālajiem ēkas elementiem un pieejams ikvienam lasītājam.
Bibliotekāres uzsver, ka Latvijas Nacionālā bibliotēka būs skaista un patīkama ēka, svētīta, kas ļaus ikvienam atrast to, ko vēlas. “Ne velti pirmā grāmata, ko nodeva bija bībele,” vērtē A. Tuleiko. Pirmā grāmata, kas akcijā sasniedza jauno Gaismas pils ēku, bija 1825. gadā izdotā bībele latviešu valodā, kuru pērn decembrī dāvāja grāfa Hāgena fon der Venge Lambsdorfa ģimene, kurš bija pirmais Vācijas vēstnieks atjaunotajā Latvijā. Latvijas Nacionālā bibliotēka plāno jaunās ēkas oficiālo atklāšanu 29. augustā – savā 95. dzimšanas dienā. Līdz atklāšanai uz jauno ēku būs pārvietoti vairāk nekā četri miljoni speciāli apstrādātu un sagatavotu krājuma vienību.

No rokas rokā
Grāmatu ķēde parādīja, ka sabiedrība cieš no garīga izsalkuma
Tikai tā var kaut ko no kāda saņemt un kādam kaut ko iedot. Tā tas notika, pārvietojot Tautas grāmatu plauktam dāvātās grāmatas no Nacionālās bibliotēkas vecās ēkas uz jauno. Ne tikai no rokas rokā, bet vispirms no sirds sirdī – tā mēs darām arī ikdienā. Tad mūsu veidotās cilvēku ķēdes ir daudz īsākas un grūtāk pamanāmas, taču tieši šis princips ir pamatā jebkurai labdarībai, ko savas dzīves laikā vairāk vai mazāk tomēr īsteno katrs cilvēks. Šo principu nevajadzētu jaukt ar kukuļošanu, kas vienmēr sazeļ tad, kad mūsu nodomi nav tīri, tad mēs dodam tikai no kabatas kabatā.
Skumjajā faktā, ka laikā, kad Rīgai ir uzticēts gods būt par Eiropas kultūras galvaspilsētu, tai nav nedz jaunas koncertzāles, nedz laikmetīgās mākslas muzeja un pat Mākslas muzeja durvis ir slēgtas, nevar vainot tikai krīzi. Valsts ir izlaupīta neiedomājamos apmēros, par ko liecina milzīgais krimināllietu sējumu skaits un tukšie tiesas soli, līdz kuriem vainīgie nemaz nenonāk. Valsts amatpersonām vajadzētu daudz piesardzīgāk runāt par krīzes sekmīgu pārvarēšanu un sabiedrībā pieaugošo optimismu. Īstenību nevar apsegt ar pašapmānu.
Grāmatu ķēde parādīja, ka sabiedrība cieš no garīga izsalkuma, kaut gan ikdienā daudzi to varbūt pat neapzinās. Grāmatu kā ne ar ko citu neaizvietojamu vērtību reabilitēja tūkstošu roku pieskārieni, un tas nozīmē aicinājumu atkal pievērsties lasīšanai, no kuras mūs uz kādu laiku bija projām aizvilinājušas modernās tehnoloģijas. Tas, ka lasīšana nav tikai pensionāru nodarbe, rādīja lielais bērnu un jauniešu skaits un viņu priecīgā piedalīšanās Grāmatu draugu ķēdē. Zīmīgi, ka pirmā uz jauno ēku aizceļoja grāmatu grāmata – Bībele. Lai arī ko mēs domātu un teiktu par kristietību, tās formām, gaišajiem un tumšajiem laikiem un Eiropas sekularizāciju, mēs nevaram atmest Bībeles patiesības un aizbēgt no to neievērošanas konsekvencēm.
Grāmatu diena bija saulaina ne tikai laika apstākļu ziņā. Nemanīja dusmīgas sejas, dusmīgie vai nu bija palikuši mājās un burkšķēja pie televizoriem, vai beidzot ļāvās vispārējai labvēlībai. Rīgas mērs un vicemērs gan neuzdrošinājās iziet laukā no telpām pie tautas un pasalt kopā ar to. Nilam Ušakovam pēc tiem nicinošajiem vārdiem, ko viņš ir veltījis jaunās bibliotēkas ēkai, pieklātos atvainoties ēkas arhitektam un sabiedrībai. Nevienam nav jākaunas atzīt un nožēlot savu nezināšanu kādā jomā. Jāteic gan, savos priekšstatos par mūsu kultūru viņš nebūt nav vientuļš, brīvajā mikrofonā kāda kundzīte izkliegusi, ka viņai jaunās bibliotēkas ēkai pat riebjoties iet garām, jādomā, jutās ļoti apmierināta. Tādi esam, kaut gan varētu būt daudz gudrāki un labāki.

Grāmatu draugu ķēdi vienoja arī latgaliešu dziesmas
18. janvārī notika viens no galvenajiem Rīgas kā Eiropas kultūras galvaspilsētas atklāšanas notikumiem – akcija “Gaismas ceļš – Grāmatu draugu ķēde”, kurā no Latvijas Nacionālās bibliotēkas (LNB) vecās ēkas Krišjāņa
Barona ielā uz jauno bibliotēku Pārdaugavā simboliski no rokas rokā tika padotas grāmatas. Šajā vēsturiskajā akcijā piedalījās vairāk nekā 14 000 dalībnieku, tostarp 12 Latgales Centrālās bibliotēkas darbinieki un citu Latgales pašvaldību bibliotekāri.
Latgales Centrālās bibliotēkas (LCB) direktores vietniece Dzidra Stupāne atzīst, ka tas bijis ļoti aizkustinošs un skaists pasākums, kas vienmēr paliks atmiņā. Daugavpils bibliotekāru grupai paveicies akcijas laikā atrasties jaunās bibliotēkas ēkā. Kopā ar bibliotekāriem no Ilūkstes un Līvāniem daugavpilieši izvietojušies uz eskalatora, kas ved no pirmā uz otro stāvu. No šī punkta pavēries arī skats uz plašajām jaunās ēkas telpām. Saņemot pirmās grāmatas, gribējies tās samīļot un paskatīties, kas tas ir par izdevumu un kas ir grāmatas autors. Viņas rokās nonācis daudz oriģinālliteratūras, tostarp A. Brigaderes un A. Sakses darbi, arī daudzas kopš jaunības iemīļotas grāmatas. Interesanti bijis ieraudzīt retas grāmatas, kuru nav LCB krājumos. Diemžēl pakavēties pie katras grāmatas un saskaitīt, cik grāmatu stundas laikā viņiem izdevies nodot tālāk, nebija iespējams. Lai darbs ritētu raitāk, Latgales bibliotekāres noorganizēja nelielu kori un uzdziedāja arī pa kādai dziesmai. Plašajās telpās izskanēja gan tautas dziesmas “Bēdu manu lielu bēdu” un “Auga, auga rūžeņa” un gan citas dziesmas, kuras paklausīties bija pienācis arī LNB direktors Andris Vilks.
Jāpiebilst, ka grāmatu ceļš veda cauri Vecrīgai un šķērsoja Daugavu pār Akmens tiltu. Jau pēc stundas un 16 minūtēm Gaismas pili sasniedza pirmā grāmata – 1825.gadā latviešu valodā Pēterburgā izdotā Bībele, kuru pērn decembrī LNB dāvāja pirmā Vācijas vēstnieka atjaunotajā Latvijā grāfa Hāgena fon der Venge Lambsdorfa ģimene. Pirmās grāmatas nodošanu LNB ēkā sāka visilggadējākā bibliotekāre Dace Pamata, kura LNB strādā jau 45 gadus. Savukārt, pirmo grāmatu jaunās ēkas plauktā nolika Jurģis Celmiņš, kurš LNB sāka strādāt tikai pērn novembrī.

Kopumā bibliotēkā nonāca vairāk nekā 2000 grāmatas, lai gan sagatavotas bijušas ap 15 000 grāmatu. Akcijas dalībnieki vēlējās grāmatas aplūkot, ar tām nofotografēties, tāpēc grāmatu ceļš uz jauno ēku izrādījās ļoti lēns. Pēdējā grāmata par suitiem ar nosaukumu “Balandnieki” Gaismas pils slieksni šķērsoja plkst. 16.32.
Jau pērn rudenī LCB nodevusi Nacionālās bibliotēkas “Tautas grāmatu plauktam” vairāk nekā simts savu lasītāju dāvāto grāmatu. Jāpiebilst, ka akcijas laikā jaunā bibliotēka pirmo reizi atvēra durvis apmeklētājiem. Oficiālā ēkas atklāšana plānota 29.augustā – Latvijas nacionālās bibliotēkas 95.dzimšanas dienā.
Gara bagātība pa cilvēku tiltu
Aizvadītās nedēļas nogalē Rīgā ar vairākiem vērienīgiem sarīkojumiem atklāts Rīgas — Eiropas kultūras galvaspilsētas — gads. Sestdien, 18. janvārī, viens no pasākumiem, kurā iesaistījās cilvēki no visas Latvijas, arī Aizkraukles reģiona novadiem, bija “Gaismas ceļš — grāmatu draugu ķēde”.
No Latvijas Nacionālās bibliotēkas vecās ēkas grāmatas ceļoja uz Gaismas pili otrpus likteņupei. Tieši pulksten 13.16 pirmā grāmata, 1825. gadā latviešu valodā izdotā Lambsdorfu dzimtas Bībele, sasniedza Gaismas pili. Grāmatu pie Gaismas pils sagaidīja Eiropas kultūras galvaspilsētas patrons Valsts prezidents Andris Bērziņš un kultūras ministre Dace Melbārde. Pēdējā grāmata jaunajā bibliotēkā nonāca pulksten 16.32.
Tūkstošiem latviskām zīmēm izrakstītos un arī vienkāršos cimdos tērptu roku saudzīgi ņēma īpaši iesaiņotās grāmatas, skanēja prieka saucieni, ieraugot savu iecienītāko darbu.
Šo dzīvo ķēdi, pa kuru no rokas rokā aizritēja gan mūsu, gan citu tautu gara bagātība, varētu nosaukt arī par smaidu tiltu. Tik daudz priecīgu cilvēku Latvijā mūsu ziemeļnieciskās dabas dēļ negadās redzēt bieži. Tiesa, grāmatu ķēdi veidoja ne tikai latvieši, varēja dzirdēt arī krievu, lietuviešu, angļu un citas valodas.
Skanēja gan tautasdziesmas, gan iecienīti un populāri šlāgeri. Lai gan diena bija saulaina, sals un aukstais vējš daudzus mudināja lēkāt vai pat laisties dejā. Tomēr aukstums nevienu nenobaidīja. Vecāki bija atnākuši ar pavisam maziem bērniņiem un arī četrkājainajiem draugiem. Sildījās ar karstu tēju, ko bija paņēmuši līdzi vai saņēmuši akcijas teltī, kur tēju dalībniekiem deva bez maksas.
Akcijā piedalījās ap 14 tūkstošu cilvēku, un Gaismas pils plauktos nonāca vairāk nekā 2000 grāmatu.
Eiropas kultūras galvaspilsētas pasākumi Rīgā risināsies visu gadu, varēs aplūkot pasaulslavenu mākslinieku izstādes, noskatīties izrādes, dzirdēt koncertus un apmeklēt citus pasākumus.
Ar grāmatu ķēdi Rīga kļūst par Eiropas kultūras galvaspilsētu 
Šodien Rīga pārvērtās milzīgā – 14 000 cilvēku lielā – grāmatu draugu klubā, kas palīdzēja no vecās bibliotēkas ēkas Daugavas vienā krastā uz jauno ēku otrā krastā no rokas rokā nodot vairāk nekā 2000 grāmatu. Šī unikālā grāmatu ķēde bija viens no Rīgas kā Eiropas kultūras galvaspilsētas atklāšanas notikumiem.
Šodien Rīga pārvērtās milzīgā – 14 000 cilvēku lielā – grāmatu draugu klubā, kas palīdzēja no vecās bibliotēkas ēkas Daugavas vienā krastā uz jauno ēku otrā krastā no rokas rokā nodot vairāk nekā 2000 grāmatu. Šī unikālā grāmatu ķēde bija viens no Rīgas kā Eiropas kultūras galvaspilsētas atklāšanas notikumiem.
Lai arī grāmatu nodošana par vairākiem mirkļiem aizkavējās, tāpēc sals un vējš paguva kārtīgi pārbaudīt grāmatu ķēdes dalībniekus, īpaši tos, kas stāvēja uz Akmens tilta, sajūsma par pirmo grāmatu, tāpat kā par tai sekojošajām, bija milzīga un to pavadīja saucieni: „Grāmata! Grāmata!” Turklāt tās netika tāpat vien nodotas tālāk, bet gan kārtīgi apskatītas, izdarot secinājumu – zināma, nezināma, izlasāma?!..
Grāmatu ķēdē sastapām arī mūsējos – no Tukuma un citiem novadiem, kuri, kā teica viņi ir ne vien lieli lasītāji, bet arī kultūras pasākumu atbalstītāji.

Grāmata īstajā brīdī
Gluži kā pie skudrām vērtīgi atradumi mēro savu ceļu uz pūzni, tūkstošiem grāmatu, gadiem ilgi glabātu un īpašos apvalkos ievalcētu, 18.janvārī Rīgā no rokas rokā mēros ceļu uz savām jaunajām mājām — Gaismas pili. Akcijas Gaismas ceļš — Grāmatu draugu ķēde mērķis ir zīmīgi ievadīt Latvijas galvaspilsētas kļūšanu par Eiropas kultūras galvaspilsētu. Spītējot aukstumam, 18.janvārī no plkst.12.00 no Vērmanes dārza līdz pat Pārdaugavai — pa Merķeļa ielu, Brīvības bulvāri, Kaļķu ielu, 11.novembra krastmalu un Akmens tiltu — grāmatas ceļos, lielu un mazu plaukstu padotas. Šai akcijai pieteikušās gan augstas valsts amatpersonas, gan dažādu uzņēmumu pārstāvji, māmiņas un tēti, vectētiņi un mazbērni. Jo katra dzīvē grāmatas nesavtīgi, ļaujot šķirstīt savas lappuses, uzrunājot ar zilbēm vai teikumiem, kaut ko mainījušas, urdījušas sasniegt vai ieraudzīt, glābušas vai varbūt postījušas. Gandrīz ikvienam no mums ir sava īpašā grāmata vai grāmatas. Par tām, kuras savā dzīvē rakstām ar lielo burtu, Sestdiena lūdza pastāstīt vairākus cilvēkus, kas plānojuši piedalīties šajā Grāmatu draugu ķēdē. 
Gaismas ceļš vieno grāmatu draugus
Sestdien daudzi mūspuses ļaudis devās uz Rīgu. Tajos, kuri bija apņēmušies piedalīties akcijā Gaismas ceļš Grāmatu draugu ķēde, jautās pārliecība, ka šis ir vienreizējs vēsturisks notikums, ko nedrīkst palaist garām. Viņus neaizkavēja pat tas, ka stindzinošais sals nemudināja bāzt degunu ārā no mājas, jo ne jau grāmatu nogādāšana no vecajām telpām jaunajā Latvijas Nacionālās bibliotēkas ēkā bija akcijas būtība. Tās dalībnieki runāja, ka daudz gadu pagājis, kopš cilvēki šādi stāvējuši cits citam blakus, brīžiem rokās sadevušies, atgādinot sev un citiem, ka, tikai esot vienoti, mēs varam pastāvēt un tikai kopā varam paveikt ko tiešām nozīmīgu.

Viskuplākajā skaitā akcijā bija pārstāvēti Limbažu, Alojas, Salacgrīvas novada, kā arī Lēdurgas bibliotēku darbinieki, bet ne viens vien mūspuses cilvēks dalībai pieteicās individuāli. Bibliotekāriem tika gods stāvēt vistuvāk jaunajiem grāmatu plauktiem pašā Gaismas pils ēkā. Savukārt skultieši un viļķenieši savu kārtu stāties Grāmatu ķēdē gaidīja Latvijas Dzelzceļa vēstures muzeja telpās. Un jāgaida bija diezgan ilgi. Lai gan rindā stāties bija paredzēts pusdivos, mūsējie pie grāmatu padošanas tika ap trijiem. Par to neviens nekurnēja, bet baudīja kopābūšanu un vienreizējo atmosfēru.
Vienkārši gribējās būt klāt tādā svarīgā notikumā! teica Viļķenes kultūras nama vadītāja Vineta Kalniņa. Atbraucām tik, cik pagasta autobusā varējām sasēsties. Te ir skolas, bērnudārza, pagasta pārvaldes darbinieki. Kopā ar sava pagasta ļaudīm bija arī Lilita Klētniece, kura bibliotēkā strādājusi ilgus gadus. Ir ļoti jauki. Tāda pati kopības sajūta kā Baltijas ceļā, sacīja Klētnieces kundze. Slikti, ka nav pabeigti visi tehniskie darbi. Teica, ka viss būs kārtībā, bet izrādās nav, viņa piebilda. Taisni tā! piebalsoja V. Kalniņa. Par spīti šādiem negludumiem, viņa cer, ka viss būs kārtībā un bibliotēka sāks darbu. Citādi nedrīkst būt. V. Kalniņa sacīja, ka pagasta bibliotēkas vadītāja Mārīte Purmale jau solījusi atvest savus cilvēkus ekskursijā uz Gaismas pili, kad būs sākusies tās ikdiena. Lai gan par izpildījumu var arī strīdēties, viņa bilda: Droši vien, ka Latvijai bibliotēka bija vajadzīga.
Skultiete Lidija Bērziņa muzeja telpās akcijas sākumu gaidīja kopā ar 4 gadus veco mazmeitiņu Noru, turpat tuvumā bija arī viņas vīrs un Noras tētis. Ja es būtu viena, tad būtu citādāk, bet kopā būšana vien ir jauka! Grāmata ir tāda īsta garamanta, ja ceļo no rociņas rociņā un tiek apmīļota, tad droši vien arī uz priekšdienām cilvēki ar to apiesies tikpat saudzīgi un mīļi kā šodien, viņa teica. Dzīvoju blakus bibliotēkai, tā ir mūsu Gaismas pils, un grāmata mums ir labs draugs. Kad mazmeita atbrauc ciemos, uz bibliotēku ejam kopā. L. Bērziņa plānoja apmeklēt arī citus pasākumus, tostarp uguņošanu par godu Rīgas kā kultūras galvaspilsētas norišu atklāšanai. Viņa ir pārliecināta, ka šogad noteikti uz Rīgu dosies bieži, lai baudītu programmu, kas ir tik dažāda, ka tajā kaut ko sev interesantu varēs atrast katrs. Pašai svarīgākā būs Pasaules koru olimpiāde, kuras noslēguma koncertā piedalīsies arī Skulte.
Skultes pagasta kultūras darba organizatore Zinta Medne sestdien uz Rīgu atveda 22 pašdarbniekus, kuri bija entuziasma pilni piedalīties akcijā Gaismas ceļš Grāmatu draugu ķēde. Skultieši kopā ar viļķeniešiem bija tie, kuri darbojās ķēdes pēdējā maiņā. Iespējams, viņiem tika visgrūtākais uzdevums sagaidīt pēdējo grāmatu, kad saulīte jau bija aiz apvāršņa un aukstums kļuva stindzinošs. Šeit esot, sajūtas ir patriotiskas. Man šis pasākums asociējas ar «Baltijas ceļu», sacīja Z. Medne. Viņa sprieda, ka Skultes pašdarbniekiem būt klāt valstī nozīmīgos notikumos jau kļuvis par tradīciju. Īpašs gandarījums viņai par to, ka akcijā piedalās arī jaunākā paaudze. Vakar jaunieši līdz pusnaktij dejoja, gatavojoties Jaunrades deju skatei. Šodien viņi atkal ir autobusā. Cilvēki ir mūsu bagātība. Tas ir kaut kas grandiozs, ka, spītējot aukstumam, tik daudzi nāk un dara. Kad vajag, latvieši var savākties un izdarīt daudz!
Viļķenes pagasta bibliotēkas vadītāja Mārīte Purmale Grāmatu ķēdē piedalīties paspēja 2 reizes. Kopā ar mūspuses bibliotekāriem viņa grāmatas padeva Gaismas pils telpās, bet pēcāk steidzās pie viļķeniešiem, kuri čakli strādāja uz Akmens tilta. Iekšā bija patīkami silti, kopā dziedājām. Garām gāja ārzemju delegācijas un pats Nacionālās bibliotēkas direktors Andris Vilks. Protams, patīkamāk nekā ārā. Lai gan te sava jautrība, viņa teica. M. Purmalei pirmais iespaids par bibliotēkas telpām bijis labs tās šķitušas gaišas un patīkamas.

Aplēsts, ka uz Latvijas Nacionālās bibliotēkas jauno ēku sestdien aizceļoja aptuveni 2000 grāmatu. Ar to nodošanu no rokas rokā, iespējams, veicās nedaudz lēnāk, nekā iecerēts. Bet tikai tādēļ, ka ne viena vien bija tāda, ko akcijas dalībnieki nevarēja tāpat vien ātri padot tālāk, jo uz grāmatu plauktiem aizceļoja mīļa un nozīmīga literatūra.
Sadarbojas baušķenieki un rīdzinieki
Galvaspilsētā atklāj kultūras metropoles programmu
Kultūras galvaspilsētas atklāšanas programma «Tu un tagad» 18. janvārī Rīgā bija neparasts, emocionāli piesātināts un dzīvespriecīgs notikums.
Ko dara latvieši, lai pretotos ziemas spelgonim? Dzied un dejo grāmatu draugu ķēdē uz Akmens tilta, sildās Baha mūzikas liegajās skaņās Rīgas autoostā. Uz Centrāltirgu pirmo reizi dodas nevis iepirkties, bet gan baudīt laikmetīgo multimediju mākslu un mūziku.
Pieskaras relikvijām
Pie Latvijas Nacionālās bibliotēkas (LNB) jaunās ēkas kopā ar grāmatu ķēdes akcijas simtiem dalībnieku «Bauskas Dzīve» pacietīgi gaidīja ierodamies pirmo grāmatu no bibliotēkas vecās mājvietas Krišjāņa Barona ielā. Ķēdes dalībnieki to nodeva no rokas rokā, gluži tāpat kā senči pirms tūkstošiem vai simtiem gadu. Tas bija rituāls, kas apliecina cieņu pret gara mantām un civilizācijas nezūdošām vērtībām.
Pirmā grāmata, kas, akcijas dalībnieku roku apmīļota, atceļoja uz jauno Gaismas pili, bija 1825. gadā izdotā Bībele – baltvācu izcelsmes grāfu Lamsdorfu dzimtas dāvinājums LNB. Pie bibliotēkas ieejas visi akcijas dalībnieki sastājās ciešā ķēdē, priekšā palaižot māmiņas ar bērniem – Latvijas valsts nākamajiem veidotājiem un intelektuālo vērtību turpinātājiem. Ikviens gribēja pieskarties vēsturiskajai grāmatai. Kāds akcijas dalībnieks secināja: «Šeit veidojas teju vai reliģiska atmosfēra kā baznīcās, kur daudzi cilvēki ierodas, lai pieskartos svētajām relikvijām.»
Akcijas dalībnieks Raivo Mikažāns atzīst: «Noskaņa bija īpaša, jo kopības izjūtu ikdienā aizēno ņemšanās ar sīkām, nesvarīgām lietām gan katra indivīda, gan diemžēl arī valsts dzīvē. Tie sīkumi 18. janvāra grāmatu ķēdē piepeši izzuda. Diezin vai pagūšu apmeklēt citus šīs dienas pasākumus, bet bibliotēkas akcija patiesi iedvesmoja un nostiprināja manu ideālistisko cerību, ka valstij, kura tur cieņā gara un intelekta vērtības, ir attīstības perspektīva.» Raivo kopā ar sievu, meitu un vecākiem bija atbraucis no Daugavpils. Viņam ir 27 gadi.
Piedalās kultūras ministri
Brīfingu pie Gaismas pils atklāja žurnālists, Latvijas Nacionālā teātra direktors Ojārs Rubenis. Viņš nodeva mikrofonu pašreizējai kultūras ministrei Dacei Melbārdei, bijušajām ministrēm Helēnai Demakovai un Sarmītei Ēlertei. Brīfingā piedalījās arī kādreizējā kultūras ministre Kārina Pētersone un arī citi ministri. Kopš LNB jaunās bibliotēkas izstrādes idejas līdz 2014. gadam kultūras nozari ir vadījuši 12 ministri. LNB direktors Andris Vilks uzsvēra: «Ministrs Raimonds Pauls bija pirmais, kurš parakstīja dokumentu par jaunas bibliotēkas būvniecību, bet Helēna Demakova panāca ieceres īstenošanu.»

Savukārt Helēna Demakova minēja Latvijas sabiedrībā joprojām nenovērtētā, izcilā būvniecības speciālista, nu jau aizsaulē esošā Zigurda Magones īpašo veikumu LNB celtniecības projekta realizācijā.
Mūsējie iesaistās programmā
Bauskas un kaimiņu novadu bibliotekārus «Bauskas Dzīve» satika pie Gaismas pils dienesta ieejas. Pēc grāmatu ķēdes grafika viņiem bija jāsaņem no LNB atsūtītās grāmatas jaunās ēkas pirmajā stāvā. Bibliotekāru delegācija no Bauskas un tuvākajiem novadiem Rīgā ieradās jau agrā rītā. Stāsta Māra Kuļikauska, Bauskas Centrālās bibliotēkas direktores vietniece: «Apmeklējām programmu Rīgas Centrāltirgū, kas bija ļoti oriģināla. Tirgus gaļas paviljonā kora «Balsis» izpildījumā noklausījāmies jaunā komponista Edgara Raginska šim notikumam speciāli sacerēto dziesmu ciklu. Bija atraktīvi un jautri. Pēc tam zivju paviljonā iesaistījāmies «Dzintara ceļā», atbildot uz viktorīnas jautājumiem. Katra bibliotekāre nobildējās simboliskā dzintara ietvarā.»
Puskrēslā uz AB dambja, iepretim Preses namam, iedegās sārti – Starptautiskā uguns skulptūru mākslinieku konkursa darbi. Īpašā – varbūt arī 18. janvāra dalībnieku emociju gaismā – iemirdzējās ikgadējās akcijas «Staro Rīga» objekti. Gājēji uz Akmens tilta cits citam uzsmaidīja, kas ikdienā notiek visai reti.
Vēstures stunda «dzīvajā»
Nacionālās bibliotēkas vecās un jaunās ēkas sasaistē «ieķēdējas» arī jelgavnieki
Viens no galvenajiem Rīgas kā Eiropas kultūras galvaspilsētas atklāšanas notikumiem bija Grāmatu draugu ķēde, kad no rokas rokā tika nodotas grāmatas no Latvijas Nacionālās bibliotēkas vecās ēkas uz jauno Gaismas pili Daugavas otrā krastā.
«Tas taču ir pasākums, kurā top Latvijas vēsture – pavisam īsta un pavisam dzīva, un otras tādas izdevības vairs nebūs,» vistrāpīgāk pasākumu raksturoja Jelgavas Valsts ģimnāzijas direktores vietniece Marita Asarīte.
Organizētības pārsvars pār neorganizētību, par spīti dažām sīkām kļūmītēm, bija jūtams visā Grāmatu draugu ķēdes ceļā. Savukārt lielais interesentu skaits, kurā katrs zināja savu vietu un pret pārnēsājamo eksemplāru izturējās ar pienācīgo cieņu, liecināja, ka grāmata joprojām nepieciešama lielai tautas daļai un, cerams, nekad nebūs vajadzīga tāda profesija kā fantasta Reja Bredberija romānā «451 grāds pēc Fārenheita» attēlotie grāmatu dedzinātāji.
Kamēr Rīgas centra «piepucētākajā» daļā gatavojās Grāmatu draugu ķēdei, daudz ko varēja redzēt, dzirdēt un citādi izbaudīt Centrāltirgus paviljonos.
Piena paviljonā risinājās tematiskās līnijas «Brīvības iela» stāsts – multimediāls ceļojums Rīgas un tās galvenās ielas pagātnē. Unikālus kinohroniku kadrus papildināja komponista Raimonda Tigula īpaši šim notikumam sacerēta mūzika. Sakņu paviljonā bietēm, burkāniem un skābētiem kāpostiem pa vidu bija sastopami tirgum mazāk ierasti pakalpojumi – portretu darbnīca, radio studija un skaņu laboratorija. Savukārt Zivju paviljonā, kas bija pieteicis tematisko līniju «Dzintara ādere», apmeklētāji varēja iztēloties sevi kā fosiliju, sastingušu dzintarā, kamēr izdevniecība «Pētergailis» erudītos un zinātkāros aicināja uz atjautības spēli.


Paldies visiem grāmatu draugiem!
Latvijas Nacionālās bibliotēkas (LNB) vārdā izsaku pateicību visiem 18. janvāra akcijas "Gaismas ceļš – Grāmatu draugu ķēde" dalībniekiem, arī ap 800 Latvijas bibliotekāriem, Latvijas un ārzemju medijiem, uzņēmumiem un amatpersonām par lielo atsaucību. Cilvēku prieks un interese par jauno bibliotēku deva mums sparu un apņemšanos darīt visu iespējamo, lai jau 2014. gada vidū Latvijas Nacionālā bibliotēka būtu atvērta un gatava uzņemt ikvienu, kam interesē zināt un uzzināt. Spītējot aukstumam, pasākumā piedalījās vairāk nekā 14 tūkstoši cilvēku no visas Latvijas, arī no ārzemēm – Baltijas valstīm, Vācijas, Zviedrijas, Šveices, ASV, Krievijas u.c. Piecu stundu laikā no LNB vecās ēkas K. Barona ielā 14 uz jauno ēku Mūkusalas ielā 3 no rokas rokā, cilvēkiem dziedot un gavilējot, sirsnīgā atmosfērā tika pārnestas aptuveni 2000 grāmatas. Tās tika izvietotas Tautas grāmatu plauktā, kas ēkas ātrijā slejas piecu stāvu augstumā un ir viens no centrālajiem tās interjera elementiem. Katra no akcijas laikā pārvietotajām grāmatām ir kāda cilvēka dāvinājums LNB – personīgi nozīmīga un īpaša grāmata, kuras titullapā ierakstīts vēstījums vai personisks stāsts, kas saistās ar konkrēto izdevumu. Jāpiebilst, ka, lai gan tautas ziedotās un akcijas laikā uz jauno ēku pārnestās grāmatas atradīsies goda vietā – Tautas grāmatu plauktā, – tās būs iespējams arī saņemt lasīšanai.
 Turpmākajos mēnešos turpināsies darbs pie Gaismas pils telpu un teritorijas labiekārtošanas, kā arī pakāpeniskas grāmatu un citu bibliotēkas krājuma vienību pārvietošanas uz jauno ēku. Paredzēts, ka pirmās lasītavas un izstādes apmeklētājiem durvis vērs aprīlī. Līdz jaunās Latvijas Nacionālās bibliotēkas atklāšanai šā gada 29. augustā – bibliotēkas 95 gadu jubilejā – atlikušas 220 dienas!

Ķēdes vājākie posmi
Lai gan gluži dabiski, kā jau tradicionāli latviešiem, pagājušās svētdienas Grāmatu ķēdei netrūkst arī kritiķu – vajadzējis izvēlēties mazāk ekstrēmu gadalaiku, steiga dalībniekiem nav ļāvusi apmīļot rokās iedotos sējumus, pietrūcis svinīguma utt. –, tas katrā ziņā bija liels notikums. Jau tāpēc vien, ka reāli veicināja līdz šim simbolizētā Gaismas pils jēdziena un sabiedrības vajadzībām būvētas ēkas lietišķu saplūdināšanu. Neraugoties uz ekspertu atklātajiem un novēršamajiem trūkumiem, kopš 19. janvāra jaunceltne tik un tā jau ir Latvijas Nacionālā bibliotēka (LNB).
Protams, bija patīkami dzirdēt, ka Grāmatu ķēdē iesaistījušos skaits vismaz divreiz pārsniedzis iepriekš pieteikto, jo daudzi tai pievienojās spontāni, dalībnieku līksmā entuziasma aizrauti. Vizuāli iemūžinātie notikuma attēli apstiprina, ka šajā Eiropas kultūras galvaspilsētas pasludināšanas sirsnīgajā akcijā tiešām iesaistījušies visu paaudžu pārstāvji un ķēdē varēja satikt arī diezgan attālu novadu ļaudis. Dzīves pieredze man traucē apgalvot, ka blīvajā rindā no Vērmanes dārza līdz Mūkusalas ielai Pārdaugavā pilnīgi visi iet gulēt un mostas ar grāmatu rokā. Bet arī plašu masu pasākumu vilkmes piesaistītajiem, domāju, ķēdes pozitīvā gaisotne deva daudz vērtīgākas emocijas nekā vienā brīdī sabiedrībai netīkamu politiķu tēlu dedzināšana un tamlīdzīgas izdarības.
Aizpagājušā gadsimta literātam un domātājam Aleksandram Hercenam pieder teiciens, ka pasaulē ir ļoti daudz labu grāmatu, bet labas tās ir vienīgi cilvēkiem, kuri prot tur saskatīt vērtības. Šis joprojām aktuālais secinājums, apstiprinot dižu domu pērļu mirdzumu cauri laikiem, akcentē lasīšanas veicināšanu mūsdienās, kad daļa sabiedrības interneta portālus uztver kā pilnvērtīgus literatūras un vispār grāmatas aizstājējus. Ņemot vērā starptautiskajos pētījumos visai zemu novērtēto Latvijas pusaudžu lasītprasmi (iespējams, pareizāk sacīt – lasītvēlmi?), izgaismojas arī nākotnes sabiedrības izglītības un inteliģences pakāpes problēma, kuru jaunā LNB, lai cik moderni aprīkota, saviem vien spēkiem neatrisinās un grāmatai nepievērsīs. Cerams, tālākā nākotnē nelielu pienesumu var gaidīt no atraktīviem zināšanu vērtējuma tālrādes šoviem, kur iesaistīta skolu jaunatnes auditorija, un pagājušās sestdienas vakarā LTV1 startējušās "Lielās lasīšanas". Tomēr viss ar grāmatas un literatūras vērtību spodrināšanu saistītais bez pašu rakstnieku ilgtspējīgas un valsts atbalstītas līdztiesības būs tikai fasādes atsvaidzināšana, turpinoties mājas pamatu drupšanai. Nav rakstnieku vaina, viņu kūtrums vai snobisms, ka pat lasītāju iecienīti autori reti sastopami novadu bibliotēku grāmatu mīļotāju klubu pasākumos. Iemesls ir jau labi zināmais finansējuma trūkums. Ņemot vērā valsts nicīgo attieksmi pret grāmatu izdevējiem, dažiem šī nodarbe sliecas pārtapt skopas izdzīvošanas nodrošinājumā, tāpēc par attiecību veidošanu ar lasītājiem jāaizmirst.
Latviski lasošo salīdzinoši mazā saime nosaka arī izdevumu tirāžas. Rakstniecības ceļu izvēlējušies lielākoties jau gaitas sākumā apzinās, ka šī nebūs pelnoša nodarbe. Ir maldīgi cerēt uz Valsts kultūrkapitāla fonda (VKKF) līdzekļu pieaugumu tik lielā mērā, lai pietiktu visu autoru projektiem. Daudz reālāk būtu gaidīt, ka vēl pirms jaunās LNB durvju vēršanas apmeklētājiem Kultūras ministrija (KM) attapsies, cik neprātīgs bijis autoru darbu publiskā patapinājuma līdzekļu skarbais cirpiens, un steigsies šo aplamību labot, vienlaikus pārskatot lielās taupības posmā iedibināto kārtību literatūras iepirkumam bibliotēkās. Lasīšanas ķēdē šie posmi ir tik novājināti, ka vēl turas vienīgi uz bibliotekāru un pašu autoru entuziasma rēķina.
Būt vienai no grāmatu draugiem
18. janvārī grāmatu draugi no visas Latvijas devās uz Rīgu, lai piedalītos neparastā akcijā „Gaismas ceļš – Grāmatu draugu ķēde”. Viņu vidū bija arī Ilze Mailīte, Ērgļu vidusskolas
absolvente. Kā jūs uzzinājāt par iespēju piedalīties “Grāmatu ķēdē” un ko sākotnēji domājāt par šādu ideju - būt vienai no daudzajiem grāmatu draugiem, kuri cīnās ar salu, lai nogādātu grāmatas bibliotēkā? - Ikdienas darbos mani pavada Latvijas Radio 1. Tieši tur kādā no “Kultūras rondo” raidījumiem uzzināju par plānoto akciju “Grāmatu ķēde”. Tas bija oktobra vidū, kad pēc ilgāka laika atgriezos no tālām zemēm. Dabu vēl rotāja krāšņais rudens, tāpēc tobrīd ziņai varbūt pat nepievērsu īpašu uzmanību, jo janvāra vidus likās vēl tālu. Pamazām iepazīstoties ar daudzajiem pagājušajiem un plānotajiem notikumiem, kādu atmiņas daļu sāka aizņemt arī Rīgas kā Eiropas kultūras galvaspilsētas atklāšanas pasākumi. Uzzināju, ka grāmatu no rokas rokā nodošanas akcijas ieceres autors un režisors būs Uģis Brikmanis. Man jau liekas, ka šī cilvēka vārds nozīmē kvalitātes zīmi, ņemot vērā viņa iepriekš realizētās idejas dažādos pasākumos. Kādas bija spilgtākās emocijas, kuras guvāt, piedaloties šajā
akcijā? - Emocijas varētu pielīdzināt Dziesmu un deju svētku laikā gūtajām - kopība, prieks, sapratne, ziedošanās kopīgam mērķim. Esmu pārliecināta, ka lielākā daļa iesaistīto atcerēsies tikai pozitīvo. Nemāku to izskaidrot, bet arī pēc Dziesmu un deju svētkiem aizmirstas noberztās kājas vai nogurums, līdzīgi arī šeit: par spīti lielajam vējam, kas siltumu vēlējās iznīcināt pavisam, jutos kā viens valdziņš garā šallē. It kā tikai viens, taču no šī viena, vēl viena un daudziem citiem veidojas adījums. Arī mēs visi bijām vienoti, līdz ar to aukstumam nebija variantu. Vai domājat, ka “Grāmatu ķēde” bija vajadzīga un kādēļ? -Domāju, ka bija vajadzīga. Tajā satikās dažādu paaudžu cilvēki un dalījās savā priekā, stāstos par kādu konkrētu nododamo grāmatu. “Grāmatu ķēde” apliecina, ka latvieši ir azartiski un pieņem izaicinājumus. Tā pierādīja uzticību, atbildības sajūtu un grāmatu mīlestību. Katrs vēlējās apskatīt grāmatu, izlasīt tās nosaukumu. Manuprāt, akcija simbolizēja mūsdienīga lasītāja dzīves ritmu: tas ir tik straujš un interesēm piepildīts, ka bieži vien tiek lasītas vairākas grāmatas reizē vai arī kāda mazliet tiek nolikta plauktā (nodota tālāk glabāšanai bibliotēkā) un saņemta cita, kas atkal rada interesi. Kāda bija apkārtējo dalībnieku attieksme pret šo akciju? Tā kā šis pasākums bija brīvprātīgs un katrs pats varēja sevi pieteikt un piedalīties, tad rezultātā bija sapulcējušies tie, kuri patiešām to vēlējās. Kopumā valdīja pozitīva atmosfēra. Daudzi dziedāja, dejoja, bija atnākuši gan tautastērpos, gan arī vienotos tērpos. Varēja arī novērot pašvaldības policijas pārstāvjus, kuriem bija jārūpējas par kārtību, taču viņi nemaz nebija sajūsmināti par notiekošo akciju. Vai atceraties, kāda bija pirmā grāmata, kura nonāca jūsu rokās? -Dodoties uz savu vietu grāmatu ķēdē, domāju, ka noteikti izskaitīšu, cik grāmatas saņemu un nododu tālāk, taču iesaistīšanās notika tik ātri, ka aizmirsās, ko iepriekš biju nolēmusi. Arī pirmo grāmatu neatceros. Zinu tikai to, ka manās rokās nonāca Remarka grāmatas “Trīs draugi” vairāki eksemplāri, kā arī ļoti daudz Annas Sakses Kopoto rakstu sējumu. Īpašu sajūsmu dalībnieku vidū izraisīja šokolāde, ietīta dāvanu papīrā, ar uzrakstu: “Kristīnei uz tilta.” Kāpēc, jūsuprāt, grāmatām ir tik liela vērtība, ka tās jānodod no rokas rokā kā liels dārgums? -Grāmata ļauj mums pabūt tur, kur pagaidām neesam, ielūkoties vēsturē, sapņot, iegūt enerģiju vai atpūsties. Grāmatā ir kāds stāsts, taču ir citādāk, ja arī grāmata ir kāda stāsta ietvarā. Tā nu šīs 2000 grāmatas vienā dienā ceļoja pa Rīgu kādā neparastā veidā. Te sastapās grāmatas un cilvēki - vienkārši uz ielas. Ja labākās satikšanās starp cilvēkiem notiek nejauši, tad arī šajā gadījumā sastapšanās bija patīkama. Grāmatas izjuta roku siltumu, cilvēki - grāmatu vērtību.


Pirmais solis Rīgas Gaismas pilī
Atsaucoties Latvijas Nacionālās bibliotēkas (LNB) un nodibinājuma Rīga 2014 aicinājumam Salacgrīvas novada bibliotekāri 2014.gada 18.janvārī Rīgā piedalījās akcijā "Gaismas ceļš - Grāmatu draugu ķēde". Zīmīgi, ka no vecās LNB ēkas, kas atrodas Kr.Barona ielā, līdz jaunajai Gaismas pilij ir tieši 2014 metri, un šajā - vairāk nekā divu kilometru garumā cilvēki veidoja ķēdi padodot grāmatas no rokas rokā. Pirmā grāmata, kura uzsāka ceļojumu uz savu jauno mājvietu bija 1825.gadā latviešu valodā izdotā Lambsdorfu dzimtas Bībele. 
Akcijas rezultātā jaunajā bibliotēkā nonāca vairāk nekā 2000 grāmatas. Arī tās,  kuras tika dāvinātas LNB projekta „Tautas grāmatu plaukts” ietvaros. Jau labu laiku iepriekš ikvienam bija iespēja aiznest uz tuvāko bibliotēku sev nozīmīgu grāmatu, titullapā ierakstot veltījumu vai personisku stāstu, kas saistās ar grāmatu. Tā šīs zīmīgās grāmatas bija pirmās, kuras iegūlās Tautas grāmatu plauktā, kas atrodas bibliotēkas jaunās ēkas ātrijā izvietotajā stikla sienā, kas slejas piecu stāvu augstumā. Šī stikla konstrukcija jeb plaukts ir viens no centrālajiem ēkas elementiem un būs pieejams ikvienam lasītājam.
Grāmatu draugu ķēde, kurā piedalījās apmēram 14 000 cilvēku, bija kā simboliska akcija (līdzīgi kā Baltijas ceļš), kas vienlaikus bija viens no Rīgas kā Eiropas kultūras galvaspilsētas gada atklāšanas pasākumiem. Idejas pamatā -  cilvēku saskarsme, simboliska kultūras vērtību nodošana no rokas rokā, no cilvēka cilvēkam.
Mūsu novada bibliotekāri ķēdē iekļāvās atrodoties Gaismas pilī uz 2.stāva kāpnēm. Tā bija unikāla un vēsturiska akcija, ar kuru atvērām durvis LNB ēkai. Jaunās bibliotēkas tehniskie dati ir vērienīgi. Ēkas augstums – 68,3 m, garums – 170 m, platums – 44 m, kopējā platība – 40 455 m2, apjoms – 263 000 m3, krāsota un tonēta stikla fasāžu kopējā platība – 15 300 m2, nerūsējošā tērauda jumta platība – 7 400 m2, pulēta un slīpēta granīta plātņu grīda – 3 268 m2, kļavas koka dēļu grīda – 6 566 m2, sienu apdare ar bērza koka paneļiem – 5 370 m2, ēkas būvniecības izmaksas – 162,7 miljoni EUR.
1989.gadā pasaulē pazīstamais latviešu izcelsmes arhitekts Gunārs Birkerts radīja pirmo ēkas skici. Būves saturs un sakritība laikā ar nacionālās valsts atjaunošanas procesiem deva tai simbolisku un jēgpilnu tautas apzīmējumu – Gaismas pils. Tikpat simbolisks ir fakts, ka Gunārs Birkerts pasaules arhitektūrā ir pazīstams ar izcilu gaismas lietojumu viņa radītajās 19 bibliotēkās visā pasaulē. LNB gaismas īpašā klātbūtne ir 8 līmeņus apvienojošajā ātrija telpā un lasītavās ar izcilu skatu uz Rīgas vecpilsētu. Bibliotēkā varēs glabāt līdz 8 miljoniem drukātu vienību ar 350 000 lielu brīvpieejas fondu un ēkā varēs apkalpot vienlaicīgi 1000 apmeklētājus. Dzejnieka Imanta Ziedoņa vārdā nosauktajā auditorijā, kurā ir 400 vietas, varēs rīkot konferences, kongresus, koncertus. Bibliotēkā būs grāmatniecības muzejs, izstāžu telpas, grāmatu veikals, interneta kafejnīca un restorāns.
LNB pilnībā tiks atklāta 2014.gada 29.augustā reizē ar bibliotēkas 95 gadskārtas svinībām. Bet līdz tam laikam turpinās akcija „Tautas grāmatu plaukts”. Ikviens var atnest savu zīmīgo grāmatu uz tuvāko bibliotēku. Tālāk tā nonāks Rīgas Gaismas pilī un jūsu individuālo stāstu vai veltījumu, ko ierakstījāt grāmatas titullapā, varēs izlasīt šodienas cilvēki un arī nākamās paaudzes. Visas dāvinātās grāmatas ir iespējams aplūkot, kā arī izlasīt grāmatās ierakstītos vārdus interneta adresē www.tautasgramatuplaukts.lv 
Aicinām piepildīt Tautas grāmatu plauktu kopīgi!

Kā mēs braucām Gaismas pili lūkoties
Sestdien, 18. janvārī, termometra stabiņš nepielūdzami dzīvojās pa mīnusu sadaļu, bet Rīgā bija karsti, jo visus sildīja sen nebijusi kopā būšanas prieka, laba darba darīšanas un vēsturiska notikuma piedzīvošanas sajūta. Arī mūsu novada bibliotekāres izbaudīja šo dienu. Jāsaka, ka mēs jutāmies kā VIP personas, jo bibliotekāriem „cunftes” brāļi un māsas bija ļāvuši vēsturei stāvēt tuvāk nekā pārējiem. Bet par visu pēc kārtas... Arī bibliotekāriem, kā visiem citiem grāmatu draugiem, varēja pieteikties dalībai Grāmatu draugu ķēdē. Pulcējāmies noteiktajā laikā Gaismas pils garderobē, kur visus pārskaitīja, izdalīja aproces un veda uz norādīto vietu. Mums krita likteņa izcila loze – stāvēt gandrīz blakus Tautas grāmatu plauktam 3. stāva vestibilā. Sajūtas grūti vārdos aprakstīt. Jutāmies kā bērnībā pie Ziemassvētku eglītes – tūlīt, tūlīt kaut kas nozīmīgs notiks, tūlīt, tūlīt būs kāds brīnums... Gaidot pirmo grāmatu, baudījām Gaismas pils noskaņu. Skats uz dzelzsceļa tiltu un Vecrīgu no 3. stāva logiem ir ļoti skaists. Varam tikai iedomāties, kā varētu mūsu Rīga izskatīties no augstākiem stāviem. (Tur apmeklētājus vēl nelaida.) Satikām arī LNB direktoru A. Vilku. Viņš izskatījās uztraucies, bet ļoti laimīgs. Tā diena noteikti bija viņa zvaigžņu stunda. Uz svinīgo brīdi bija ieradušies arī kolēģi no   un Igaunijas. Un tad lielo vestibilu pāršalca čuksts: ”Nāk, pirmā grāmata nāk!” Tajā brīdī, kad senā grāmata nonāca mūsu rokās, likām sev izbaudīt šo vēsturisko mirkli – tā taču ir grāmata, kas tikko daudzu tūkstošu acu pavadīta, daudzu tūkstošu lielu, mazu, jaunu, vecu roku noglaudīta ir ienākusi jaunajās mājās un būs pati pirmā, kura ieguls jaunajā, interesanti veidotajā Tautas grāmatu plauktā. Tas bija emocionāls brīdis... Kad mūs atnāca nomainīt citi kolēģi, devāmies pa Akmens tiltu centra virzienā. Uz tilta valdīja ne jau ziemeļu vējš, bet gan laimīgu seju, smieklu, dziesmu, deju soļu un joku viesulis. Visi bija vienoti, draudzīgi, nebaidos teikt – laimīgi. 

Grāmatu draugu ķēdē
Sestdien viens no centrālajiem Rīgas kā Eiropas kultūras galvaspilsētas atklāšanas notikumiem bija akcija Gaismas ceļš – grāmatu draugu ķēde. Tajā no rokas rokā no Latvijas Nacionālās bibliotēkas vecās ēkas uz Gaismas pili grāmatas padeva arī daudzi mūspuses ļaudis. Pavisam no 12.00 akcijā piedalījās vairāk nekā 14 000 dalībnieku. Bibliotēkā nonāca vairāk nekā 2000 grāmatu, pēdējā Gaismas pils slieksni šķērsoja 16.32. „Mums kā bibliotekāriem bija privilēģija stāvēt ķēdē Latvijas Nacionālās bibliotēkas telpās, un arī tur valdīja tikpat pacilāta atmosfēra kā Rīgas ielās – grāmatas no rokas rokā tika padotas ar dziesmu,” stāsta Sanita Tilgale no Kuldīgas galvenās bibliotēkas. Ķēdi veidoja arī daudz ģimeņu ar bērniem.
Gaisma spēs piepildīt!
Sestdienas rītā Valmieras un apkārtējo novadu bibliotekāres devās uz Rīgu, lai piedalītos akcijā «Gaismas ceļš — Grāmatu draugu ķēde» un palīdzētu grāmatām no Latvijas Nacionālās bibliotēkas pašreizējās ēkas Krišjāņa Barona ielā nokļūt līdz jaunajai Gaismas pilij.
Spirgtais, saulainais rīts it kā apstiprināja gaidāmā pasākuma nosaukumu «Gaismas ceļš» un tā īpašo nozīmi gan Rīgas kā Eiropas kultūras galvaspilsētas atklāšanā, gan mūsu pašu kultūras gara apliecināšanā.
Mēs, Valmieras un apkārtējo novadu bibliotekāres, atradāmies tajā ķēdes posmā, kas pasniedza grāmatas no Gaismas pils ieejas durvīm cauri ātrijam (segts iekšējais centrālais pagalms sabiedriskā ēkā) tālāk uz augšējiem stāviem. Pirmā grāmata, kas pie mums nonāca, kad mēs, nomainot iepriekšējo ķēdes posmu, stājāmies strīpā, bija Jāņa Poruka «Pērļu zvejnieks». Tas šķita kā simbolisks apliecinājums tam, cik svarīgi ir saskatīt un izcelt vērtības, kas veido mūsu kultūras pamatu. Tās ir vērtības, kas spēj mūs pacelt pāri ikdienas rūpēm un piepildīt mūsu dzīvi ar nozīmi.
Vārkavas novada bibliotekāri piedalījās akcijā “gaismas ceļā –grāmatu draugu ķēde”
2014. gadā Rīga izvēlēta kā Eiropas kultūras galvaspilsēta. Viens no atklāšanas pasākumiem 18. janvārī bija akcija "Gaismas ceļā - Grāmatu draugu ķēde", kurā ikviens varēja stāties, lai palīdzētu grāmatām nokļūt no vecās Latvijas Nacionālās bibliotēkas ēkas uz jauno Gaismas pili. Pasākumā piedalījās vairāk nekā 14 tūkstoši cilvēku no visas Latvijas, tostarp arī no ārzemēm – Baltijas valstīm, Vācijas, Zviedrijas, Šveices, ASV, Krievijas un, protams, arī Vārkavas novada bibliotekāri.  
Piecu stundu laikā no LNB vecās ēkas K. Barona ielā 14 uz jauno ēku Mūkusalas ielā 3 no rokas rokā aizceļoja 2000 grāmatas. Tās tika izvietotas Tautas grāmatu plauktā, kas slejas piecu stāvu augstumā. Katra no akcijas laikā pārvietotajām grāmatām ir kāda cilvēka dāvinājums LNB – personīgi nozīmīga un īpaša grāmata. Pirmā grāmata, kas akcijā "Gaismas ceļš – Grāmatu draugu ķēde" sāka ceļu uz jaunajām mājām, bija 1825. gadā Sanktpēterburgā latviešu valodā izdotā Bībele, ko bibliotēkai uzdāvinājis grāfs Lambsdorfs. Savukārt pēdējā un visilgāk pa cilvēku rokām ceļojusī akcijas grāmata bija Pētera Upenieka "Balandnieki". Akcijas dalībnieki ar interesi sagaidīja katru grāmatu, lasīja virsrakstus un izteica savas domas. Lai gan sabiedrībā pastāv arī negatīvs viedoklis par jauno bibliotēku, cilvēku atsaucība akcijai pierādīja pretējo. Tie bija īsti tautas svētki ar sen nepieredzētu kopības izjūtu. Piedalīties akcijā vēlējās divas reizes vairāk Latvijas iedzīvotāju, nekā bija pieteikušies iepriekš - ne tikai studenti, grāmatu izdevēji, skolotāji, kuru ikdiena saistīta ar grāmatām., arī policisti un citu profesiju pārstāvji piedalījās akcijā. Pavisam mazi bērni, vecāka gadagājuma cilvēki, arī īpašos tērpos ģērbušies kolektīvi, neievērojot salto vēju un auksto laiku, ar prieku nodeva grāmatas no rokas rokās. Svētku diena bija Preiļu reģiona bibliotekāriem, daudziem tā bija arī pirmā iepazīšanās ar jauno ēku Tāpēc ar nepacietību gaidīsim 29. augustu, kad notiks Latvijas Nacionālā bibliotēkas atklāšanas svētki.

Rīga 2014: Grāmatu ķēdes akcija noslēgusies
Šajās brīvdienās Rīga ar daudziem lieliem pasākumiem sāk Eiropas kultūras galvaspilsētas statusa svinēšanu. Svinības jau sākušās Centrāltirgū un no plkst. 12 tūkstošiem Rīgas un Latvijas iedzīvotāju un viesu vienojas unikālā notikumā - akcijā "Gaismas ceļš - Grāmatu draugu ķēde". Tās laikā no rokas rokā tiek nodotas grāmatas no Latvijas Nacionālās bibliotēkas vecās ēkas uz jauno celtni Daugavas otrā krastā. Latvijas Televīzijas pasākumu tiešraidei var sekot šeit.
„Gaismas ceļā” būs vairāk nekā 700 bibliotekāru
„Šī ir ļoti skaista, darbīga un simboliska diena, kad pirmās grāmatas no rokas rokā tiek nodotas no vecās bibliotēkas ēkas līdz Gaismas pilij,” gandarīta sacīja Latvijas Nacionālās bibliotēkas direktora vietniece Anda Lamaša Latvijas Radio raidījumā „Kultūras Rondo”. Viņa atzina, ka līdz šim vēl nav izjusta tik liela bibliotekāru saliedētība un vienotība - „Grāmatu draugu ķēdē” piedalīsies ap 700 bibliotekāru no visas Latvijas, būs 61 palīgs no Tartu un Tallinas, kolēģi no Lietuvas un Maskavas, starp 44 cilvēkiem, kas atceļojuši ar prāmi no Zviedrijas, ir 10 bibliotekāri. Lielākā daļa grāmatu ķēdes dalībnieku ir jau nostājušies savās vietās. Nacionālās bibliotēkas ēkā norit pēdējie sagatavošanās darbi, grāmatas ir sapakotas plēvēs. Pirmo ķēdes posmu veido bibliotekāri un ģimenes. Visi ir satraukti, novēroja Latvijas Televīzijas žurnālisti. Citi atzīst, ka ir mazliet skumīgi šķirties no vecajām telpām ar apgleznotajiem griestiem. Cilvēki vēl šodien nesuši jaunas grāmatas un vēl arī citi var nest grāmatas, jo akcija turpināsies, līdz Draugu grāmatu plaukts būs pilns. Arī "Gaismas pilī" jau pulcējas bibliotekāri, kas sastājušies ķēdē. Bibliotekāri šodien kā atpazīšanas zīmi izmanto baltas šalles. Sāk Grāmatu draugu ķēdi. „Ēka ir tikai čaula, ļoti skaista, bet tas, kāpēc mēs ejam uz to, ir saturs un pakalpojumi, ko cilvēki tur iegūs. Viena lieta ir arī lielās kultūras programmu iespējas, ko varēsim sniegt klientiem papildus bibliotēkas pakalpojumiem,” par jauno bibliotēku – Gaismas pili - saka Latvijas Nacionālās bibliotēkas Stratēģiskās attīstības nodaļas vadītājs Uldis Zariņš. Viņš arī norādīja, ka bibliotēkas lasītāju kartes tiks mainītas un modernizētas. Bet kļūt par lasītāju nav ne problēmu, ne šķēršļu – vecās kartes mainīs, bet bibliotēka gaida jaunos lasītājus. Starp grāmatām ir daudz klasikas, tehniskās literatūras un pavārgrāmatu, LTV stāsta Latvijas Nacionālās bibliotēkas speciālo krājumu departamenta direktore Ineta Kivle. Viņai par pārsteigumu "Šveika" piedzīvojumu tur nav. Katrā grāmatā arī ir ļoti atšķirtīgi ieraksti  - ar atmiņām, svarīgiem notikumiem, gan arī ar to, kas saistīts ar grāmatas saturu un tās vērtību. Caur grāmatu ķēdi šodien iecerēts nodot ap 4000 grāmatu - latviešu, angļu, krievu un arī velsiešu valodās. Visvairāk cilvēku pulcējas pie Brīvības pieminekļa. LTV grāmatu ķēdē palaiž grāmatu ar tai piestiprinātu video kameru. Sākotnēji bija iecerēts, ka viena grāmata no Latvijas Nacionālās biblitotēkas "Gaismas pili" sasniegs 40-45 minūtēs, tomēr process izrādījies nedaudz garāks. Cilvēki silti saģērbušies, no rokas rokā nodod grāmatas. „Manuprāt, tā ir kā klātstāvēšana svētuma mirklī,” saka sieviete, kura ar saviem bērniem piedalās „latviešu stipruma akcijā”. „Es jau biju kā meitene Baltijas ceļā, tagad gribu iesaistīt sava meitas un gribu, lai viņas to atceras ilgi, ilgi, ilgi.” "21. gadsimts ir sācies Latvijā, jo līdz šim jau nebija sācies," tā par Gaismas pili un grāmatu ķēdi LTV saka Tautas frontes līderis Dainis Īvāns. "Mazliet sajūta kā Barikāžu laikā. Man ir mazliet tāda sajūta, ka šī tomēr ir tāda sabiedrības ēka. Katrs no Latvijas iedzīvotājiem ir saistīts ar Nacionālo bibliotēku, kādam ir pazīstams kāds bibliotekārs, kāds celtnieks," tā par šodienas pasākumiem pie Gaismas pils sacīja Nacionālā teātra direktors Ojārs Rubenis. "Latvijas Nacionālā bibliotēka (LNB) nekad nebūs gatava," tā pie Gaismas pils sestdien sacīja LNB direktors Andris Vilks. Valsts amatpersonas pie Gaismas pils padod pirmās grāmatas. Ir jau pagājusi 1 stunda un 22 minūtes kopš grāmata izņemta no plaukta LNB vecajā ēkā.Pie Gaismas pils cilvēku ķēde izveidojusies trīs rindās, jo visi vēlas pieskarties pirmajai grāmatai, kas sasniegs jauno bibliotēku. Pirmā grāmata - Bībele -  sasniedz Gaismas pili. Pati bibliotēka gan šodien atklāta netiek. Tā tiks atklāta šovasar - 29.augustā. Pilnā sparā kopš pulksten 12 notiek akcija "Gaismas ceļš - Grāmatu draugu ķēde", kurā no vecās Latvijas Nacionālās bibliotēkas ēkas uz jauno bibliotēkas mājvietu - Gaismas pili - roku rokā tiek nodotas grāmatas. Pēc vairāk nekā stundas ceļā, apmēram, pulksten 13.25 minūtēs, jauno ēku sasniegusi pirmā grāmata - 1825.gadā izdotā Bībele latviešu valodā. Jaunajā bibliotēkas ēkā plauktā to novietoja jaunākais Latvijas Nacionālās bibliotēkas darbinieks - Jurģis Celmiņš. Latvijas Radio korespondente Baiba Kušķe no Līvu laukuma ziņo, ka akcija turpinās, cilvēki ir ļoti pozitīvi noskaņoti – nesūkstās par aukstumu, bet uzdzied un uzdejo. Šķiet, grāmatas ceļo lēnāk nekā plānot, jo cilvēki tās vēlas paturēt rokās, nofotografēties ar tām.
Grāmatu draugu ķēdes dalībnieki vietām sāk izretoties, lai varētu nodrošināt ķēdes darbību. Grāmatu ķēdes dalībnieki īpaši atzīmē pēdējās grāmatas saņemšanu un nodošanu. Organizētāji tikmēr aicina grāmatu padot tālāk un nelasīt, jo vēl daudzi to gaida un salst. Latvijas Radio producente Vija Bremze, īsu brīdi atraujoties no tiešajiem darbiem, vēl paspēja paturēt rokās pēdējo grāmatu, kas aizceļoja uz Gaismas pili. Pēdējā grāmata sasniegusi Gaismas pili un akcijas dalībnieki jūsmo. Pēdējā grāmata, kas sasniedza Gaismas pili, ir Pētera Upenieka grāmata "Balandnieki", kas dokumentē suitu dzīvi.
Jau aprīlī Gaismas pilī varētu tikt apkalpoti pirmie lasītāji un atklātas pirmās izstādes, LTV sacīja LNB vadītājs Andris Vilks. Vasaras garumā ēka tiks apdzīvota, bet atklāšana notiks augusta nogalē. 

LNB izsaka pateicību par dalību Grāmatu draugu ķēdē
Latvijas Nacionālās bibliotēkas (LNB) vārdā izsaku pateicību visiem 18. janvāra akcijas "Gaismas ceļš – Grāmatu draugu ķēde" dalībniekiem, tostarp ap 800 Latvijas bibliotekāriem, Latvijas un ārzemju medijiem, uzņēmumiem un amatpersonām par lielo atsaucību. Cilvēku prieks un interese par jauno bibliotēku deva mums sparu un apņemšanos darīt visu iespējamo, lai jau 2014. gada vidū Latvijas Nacionālā bibliotēka būtu atvērta un gatava uzņemt ikvienu, kam interesē zināt un uzzināt, portālam "Delfi" stāsta LNB direktors Andris Vilks. Spītējot aukstumam, pasākumā piedalījās vairāk nekā 14 tūkstoši cilvēku no visas Latvijas, tostarp arī no ārzemēm – Baltijas valstīm, Vācijas, Zviedrijas, Šveices, ASV, Krievijas un citām. Piecu stundu laikā no LNB vecās ēkas K. Barona ielā 14 uz jauno ēku Mūkusalas ielā 3 no rokas rokā, cilvēkiem dziedot un gavilējot, sirsnīgā atmosfērā tika pārnestas aptuveni 2000 grāmatas. Tās tika izvietotas Tautas grāmatu plauktā, kas ēkas ātrijā slejas piecu stāvu augstumā un ir viens no centrālajiem tās interjera elementiem. Katra no akcijas laikā pārvietotajām grāmatām ir kāda cilvēka dāvinājums LNB – personīgi nozīmīga un īpaša grāmata, kuras titullapā ierakstīts vēstījums vai personisks stāsts, kas saistās ar konkrēto izdevumu. Jāpiebilst, ka, lai gan tautas ziedotās un akcijas laikā uz jauno ēku pārnestās grāmatas atradīsies goda vietā – Tautas grāmatu plauktā, – tās būs iespējams arī saņemt lasīšanai. Pirmā grāmata, kas akcijā "Gaismas ceļš – Grāmatu draugu ķēde" sāka ceļu uz jaunajām mājām, bija 1825. gadā Sanktpēterburgā latviešu valodā izdotā Bībele, ko bibliotēkai uzdāvinājis grāfs Lambsdorfs. Savukārt pēdējā un visilgāk pa cilvēku rokām ceļojusī akcijas grāmata bija Pētera Upenieka "Balandnieki". Turpmākajos mēnešos turpināsies darbs pie Gaismas pils telpu un teritorijas labiekārtošanas, kā arī pakāpeniskas grāmatu un citu bibliotēkas krājuma vienību pārvietošanas uz jauno ēku. Paredzēts, ka pirmās lasītavas un izstādes apmeklētājiem durvis vērs aprīlī. Līdz jaunās Latvijas Nacionālās bibliotēkas atklāšanai 29. augustā – bibliotēkas 95. gadu jubilejā – atlikušas 220 dienas, atgādina Vilks.

Akcijā "Gaismas ceļš - Grāmatu draugu ķēde" uz jauno bibliotēkas ēku pārceļojušas 2000 grāmatas
Šodien akcijā "Gaismas ceļš - Grāmatu draugu ķēde" uz Latvijas Nacionālās bibliotēkas (LNB) jauno ēku "Gaismas pili" aizceļojušas aptuveni 2000 grāmatas, aģentūru LETA informēja "Rīga 2014" sabiedrisko attiecību programmas vadītājs Mārtiņš Drēģeris. Lai gan sākotnēji tika sagatavotas līdz 15 000 grāmatu, tomēr akcijas pašmērķis nav bijis nogādāt akcijas laikā pēc iespējas vairāk grāmatu uz jauno bibliotēkas ēku. Kā skaidroja Drēģeris, cilvēki, kas piedalījās akcijā, vēlējās grāmatas aplūkot, ar tām nofotografēties, vai nofilmēties.
Līdz ar to grāmatu ceļošanas process bija samērā lēns. Pēdējā grāmata "Gaismas pils" slieksni šķērsoja plkst.16.32.
Kopumā akcijā piedalījušies vairāk nekā 14 000 cilvēku.
Sadarbībā ar Latvijas Nacionālo bibliotēku akciju organizēja nodibinājums "Rīga 2014", piesaistot vairāk nekā 100 koordinatorus un 60 brīvprātīgos.
"Kad "Rīga 2014" mākslinieciskā padome kopā ar Latvijas Nacionālo bibliotēku iecerēja grāmatu draugu ķēdi, nebija iecerēts tāds aukstums. Bet mēs visi kopā sasildām šodienas atmosfēru un tā tam ir jābūt. Mēs kopā dzīvojam, kopā strādājam, kopā darām labus darbus, priecājamies un svinam,” klātesošos pie Gaismas pils ēkas uzrunāja nodibinājuma "Rīga 2014" vadītāja Diāna Čivle.
Kā ziņots, pirmā grāmata, kas akcijā sasniedza jauno LNB ēku bija 1825.gadā izdotā bībele latviešu valodā, kuru pērn decembrī LNB dāvāja pirmā Vācijas vēstnieka atjaunotajā Latvijā grāfa Hāgena fon der Venge Lambsdorfa ģimene.
Grāmatu ceļš sākās vecajā LNB ēkā Kriš'jāna Barona ielā un turpinājās cauri Vecrīgai. Tas šķērsoja Daugavu pār Akmens tiltu, simboliski apliecinot tās nepārejošās un fundamentālās vērtības, kas daudzu jo daudzu paaudžu garumā ir veidojušas Latvijas tautas kultūras gēnu un ko glabā grāmatas.
Akcijā "Gaismas ceļš - Grāmatu draugu ķēde" pirmo reizi apmeklētājiem durvis vēra jaunā LNB ēka.
LNB plāno jaunās ēkas oficiālo atklāšanu 29.augustā - savā 95.dzimšanas dienā . Līdz atklāšanai uz jauno ēku būs pārvietoti vairāk nekā četri miljoni speciāli apstrādātu un sagatavotu krājuma vienību. Šogad bibliotēkā jau ieplānoti daudzi Rīgas kā Eiropas kultūras galvaspilsētas pasākumi, izstādes, konferences, diskusijas, koncerti un citas publiskas norises.
Kāpēc piedalījos Grāmatu draugu ķēdē 
Lielākais prieks un pārsteigums par aizvadītās nedēļas nogalē rīkoto Grāmatu draugu ķēdi bija lielais šīs iniciatīvas atbalstītāju pulks, īpaši tas, ka Grāmatu draugu ķēdē piedalījās tik daudz skolu jauniešu un studentu, no kuriem daudzi, lēkājot un dejojot, centās sasildīties aukstajā janvāra dienā.
Nozīmīgi tas tāpēc, ka grāmata ir kaut kas daudz vairāk nekā lieta, ka tā veido un atspoguļo mūsu kultūru, centienus, vēsturi, tradīcijas, zināšanas utt. Tas, ka grāmata ir vērtība paaudzei, kas nākamajos gadu desmitos noteiks mūsu nācijas nākotnes virzību, liek ar ļoti lielām cerībām raudzīties uz nākotnes Latviju.
Mums, latviešiem, paldies Dievam, pats vārds “grāmata” ir saglabājis savu grieķisko sakni, ka mēs šo vārdu varam lietot kā senatnē, un tas nozīmē “burts”, “raksts”, “vēstule”, “apliecinājums”, “mācība”. Padot no rokas rokā grāmatu ir dziļi simbolisks žests, ka caur to tiek apliecināta piederība kultūrai, piederība kultūras kopēju paaudzei. Lai arī cilvēka vēsture mērāma miljonos gadu, civilizācijas sākumi nesaraujami saistīti ar “grāmatu”, vienalga, vai tā bijusi māla plāksnīte vai papirusa gabals vai pergaments.
Jauniete grāmatu ķēdē no manis pa kreisi laiku pa laikam skaļi pauda, ka, lūk, šo grāmatu viņa ir lasījusi un arī šo, un vēl daudzas citas. No manis pa labi grāmatas tālāk padeva kāds jaunietis, kurš šajās dienās šeit iebraucis no Romas, viņš ar itāliešu akcentu skaļi lasīja grāmatu nosaukumus, kas pirmajā brīdī šķita smieklīgi, taču vērojot nopietnību viņa sejā, sapratu, ka viņam padot no rokas rokā latviešu grāmatas ir prieks, gods un atbildība.
Visbeidzot, kāpēc es piedalījos Grāmatu draugu ķēdē? Uz to mani pamudināja ziņa, ka pirmā grāmata, kuru bija iecerēts padot no rokas rokā, būšot Bībele, tāpēc nekavējoties piereģistrējos. Jo arī tas ir simbols, kas pauž akcijas organizētāju vērtību piramīdu: kā pirmo no rokas rokā padot grāmatu, kura bijusi tik nozīmīga latviešu valodas, literatūras, mūzikas un mākslas veidotāja, ka Bībelei tik liela loma mūsu nācijas pamatvērtību veidošanā.

Sagaidīju no skolas pārnākam meitu, 10. klases skolnieci, ar sajūsmu paziņoju par manu nodomu piedalīties Grāmatu draugu ķēdē un ka man ierādīts Merķeļa ielas posms, un biju pārsteigts, uzzinot, ka viņa arī ir piereģistrējusies un tajā pašā laikā stāvēs uz Akmens tilta. Un ka daudzi viņas draugi un vienaudži janvāra salā stāvēs plecu pie pleca, lai cits citam padotu vērtību – grāmatas.
Gandrīz ik dienu iznāk braukt garām jaunuzceltajai Nacionālās bibliotēkas ēkai. Un, lūkojot šo arhitektoniski uz augšu vērsto veidojumu, man radās sapnis, ka telpā, kas ir pašā smailē, būtu jāglabājas latviešu valodā iznākušo Bībeļu kolekcijai.
Priecīgā: “Lai nu kā, arī es biju no tiem, kas uz tilta pavadīja vairāk par stundu. Nezinu, kā citiem, bet mūsu bariņam bija jautri. Dejojām, jokojāmies un izbaudījām šo pasākumu. Bijām satuntulējušies, tā ka salt nesalām. Paldies, bija skaista diena!”
Illizana: “Pasākums labi izskanēja starptautiski, sākoties kultūras galvaspilsētas gadam. Aukstums aizmirstas, labās emocijas paliek. Praktiskā labuma nekāda, bet kādas bija cilvēku sejas – starojošas, priekpilnas, gaišas. Nostāvētās 3,5 stundas salā un saulē uz Akmens tilta ar katru dienu, mēnesi, gadu man kļūs arvien vērtīgākas.”

